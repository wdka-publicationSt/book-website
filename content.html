<p>Renate</p>
<p>Boere</p>
<p>IK</p>
<p>VRAAG</p>
<p>U</p>
<p>IETS</p>
<p>MEER</p>
<p>LEF</p>
<p>TE</p>
<p>TONEN</p>
<p>Hybrid</p>
<p>Crocodile</p>
<h1 id="proloog">Proloog</h1>
<p>Hoe een verplichte studieopdracht uitliep op een groots en ambitieus plan: het schrijven van een journali-stieke roman over het zelf initiëren van een project.</p>
<p> </p>
<p>‘Of ik niet ook geïnteresseerd was in het volgen van de studie Master Design aan de Willem de Kooning Academie?’ Het was december 2013. De studie zou een maand later starten...</p>
<p> </p>
<p>Ik had nauwelijks tijd om serieus na te denken over het voorstel. Heel veel lopende projecten binnen Studio Renate Boere moesten nog voor het einde van het jaar afgerond worden. Ik had het druk, zoals altijd. Maar dit was een langgekoesterde wens.</p>
<p>Al vanaf 1995, direct na het beëindigen van mijn vijfjarige studie aan de Koninklijke Academie van Beeldende Kunsten, wilde ik een Master volgen. Er waren altijd excuses: te jong, te oud, te veel werk, een kind of een verbouwing en ga zo maar door. Ik had het idee al bijna opgegeven en dan ineens is het zover en zeg je ‘ja’. Het was nu of nooit.</p>
<p> </p>
<p>Er was nog een reden om ‘ja’ te zeggen: Ik ben van nature een harde werker - voor anderen. Projecten die ik zelf initieer, hoe fantastisch ook, komen vaak onderop de stapel en lopen daardoor onnodig veel vertraging op. Binnen de master, zo dacht ik, zou er meer focus zijn op eigen projecten.</p>
<p>Daarnaast zou ik, eindelijk tijd hebben om mijn visie op het vak aan te scherpen en zichtbaar te maken. Want ondanks dat mijn zelf-geïnitieerde projecten niet alle tijd en aandacht kregen die ze verdienden, was ik de afgelopen jaren wel in staat geweest om een aantal eigen projecten voor de sociale sector te doen slagen. Ik had inmiddels door hoe je, als sociaal geëngageerd ontwerper, succesvol kunt zijn en wilde deze kennis graag delen.</p>
<p>De wereld heeft in mijn ogen, meer dan ooit, creatieven nodig op allerlei gebieden. Veel kleine stappen kunnen grote veranderingen teweegbrengen.</p>
<p>En wat mij betreft kunnen de ontwikkelingen niet snel genoeg gaan, om er voor te zorgen dat er voor een volgende generatie nog een toekomst is!</p>
<p>En, ik kan het iedereen aanraden. Er gaat niets boven creëren. De weg is lang maar de voldoening is groot als je een positieve bijdrage kunt leveren aan een betere wereld.</p>
<p>Dit boek geeft je handvatten om projecten tot een succesvol einde te brengen, maar het is ook een pleidooi om projecten van ontwerpers te ondersteunen.</p>
<p> </p>
<p>Ik ben er namelijk van overtuigd dat de huidige hybride grafisch ontwerper opgeleid is om vrije, communicatieve, interactieve, visuele mediaconcepten te bedenken, inzicht te geven in complexe vraagstukken en daarmee een belangrijke maatschappelijke bijdrage te kunnen leveren. Hybride (grafisch) ontwerpen is een wapen in de strijd tegen stilstand en verval en een katalysator voor dynamiek en vooruitgang.</p>
<p> </p>
<p>Wat mij aanspoorde om over dit thema te schrijven is de film van Erwin Slegers, ‘Het nieuwe ontwerplandschap’ (<a href="https://vimeo.com/120899089"><em>https://vimeo.com/120899089</em></a>). Het frustreerde mij dat er nauwelijks concrete voorbeelden werden aangehaald of getoond, terwijl de geïnterviewde ontwerpers in deze documentaire mijn ideeën over het vak ondersteunen. Een aantal interessante citaten uit de film:</p>
<p>Annelys de Vet, hoofd Design Sandberg Instituut Amsterdam en ontwerper, heeft het over het verschuiven van de focus van het vak: <em>‘Grafisch ontwerpen gaat niet meer alleen over de juiste vorm, maar ook, algemener, over het omgaan met informatie. Ontwerpers gaan zich ook steeds meer specialiseren in specifieke thema’s. De focus verschuift, het vakgebied niet. De ontwerper ontwerpt de voorwaarde.’</em></p>
<p>Prachtig verwoord. Ook ik zie deze wens. Studenten op academies worden immers al jaren opgeleid om op deze manier over informatie na te denken.</p>
<p> </p>
<p>Dimitri Nieuwenhuizen, partner ontwerpbureau Lust en docent Sandberg Instituut Amsterdam en HKU Utrecht: <em>‘De mogelijkheden worden steeds talrijker. Het is een zoektocht naar hoe we beter met elkaar kunnen communiceren. Het ontwikkelen van tools wordt steeds belangrijker.’</em></p>
<p>Helemaal mee eens. De grafisch ontwerper van nu is meer dan ooit in staat multidisciplinaire tools te ontwikkelen die bijvoorbeeld inzicht bieden in complexe informatie.</p>
<p> </p>
<p><em>‘Opdrachtgevers worden samenwerkingspartners. Op gelijke voet met je opdrachtgever staan,’</em> vinden Dimitri Nieuwenhuizen, Felix Janssens en Jasper Hauser. Dat is natuurlijk fantastisch. Weg met het idee ‘Wie betaalt, bepaalt’. Dat betekent wel dat er duidelijke afspraken moeten worden gemaakt over wie waarvoor verantwoordelijk is.</p>
<p> </p>
<p><em>‘Het wordt steeds belangrijker rondom thema’s, mensen (stakeholders) samen te brengen. Stakeholders met een specifieke kennis over een bepaald thema,’</em> stelt Felix Janssens.</p>
<p>Dat is ook mijn ervaring. In multidisciplinaire projecten werk je in ieder stadium samen in een team. Zoekend naar de beste oplossing.</p>
<p> </p>
<p>Ik vraag aan Erwin Slegers, na het zien van de film, waarom er zo weinig voorbeelden worden gegeven. Hij vertelt dat goede voorbeelden schaars zijn. Dat is wat ik ook constateer.</p>
<p>Wat zijn goede voorbeelden van zelf-geïnitieerde maatschappijrelevante en/of kritische projecten ontwikkeld door grafisch ontwerpers? Hoe zijn ze tot stand gekomen en waarom zijn ze zo schaars?</p>
<p> </p>
<p>In diezelfde periode werd mijn ‘notie van urgentie’ om te schrijven over het vak gevoed door een gesprek met ontwerper Reynoud Homan. Wij waren samen met acht andere grafisch ontwerpers door Arctic Paper uitgenodigd om een papierfabriek in Zweden te bezichtigen. Een prachtige reis en tevens een goed moment om uitgebreid andere ontwerpers te spreken. Reynoud Homan zag een parallel met de uitspraken en denkwijze van Pierre Bernard. Uiteraard kende ik het werk van Pierre Bernard, de beroemde geëngageerde grafisch ontwerper uit Frankrijk, maar ik had zelf nooit een directe link gelegd met mijn eigen projecten. Toen ik de tekst ter verantwoording voor het uitreiken van de Erasmusprijs, over Pierre Bernard las, begreep ik wat Reynoud bedoelde: <em>‘Bernard heeft grafisch ontwerp gebruikt als een machtig instrument bij het overbrengen van zijn sociale betrokkenheid. Zijn ontwerpen richten zich niet tot de gebruiker als passieve consument, maar prikkelen hem tot deelname en reflectie. Zorgvuldige analyse van functie, inhoud en context van de opdracht vormen de basis van Bernard’s vormkeuzen.’</em></p>
<p> </p>
<p>Prachtig om te lezen. Bovenstaand citaat verwoordt zoveel beter waar grafisch ontwerpen voor mij voor staat dan bijvoorbeeld de treurige teksten die je kunt vinden in woordenboeken. Ook liet dit citaat zien dat het zelf initiëren van geëngageerde projecten die uitdagen tot deelname, niet een nieuw fenomeen is! Al tientallen jaren weet Pierre Bernard ontwerpers wereldwijd te inspireren met zijn werk.</p>
<p>De vraag is dan: Als grafisch ontwerpen een machtig instrument is bij het overbrengen van sociale betrokkenheid, waarom zien we dan zo weinig volgelingen in de praktijk?!</p>
<p>Ik vermoed dat ik daar het antwoord op heb en wil dat graag met voorbeelden uit de praktijk, die ik in dit boek zal beschrijven delen. Waarom? Omdat de beeldvorming over de grafisch ontwerper nog steeds die is van een veredelde ambachtsman die graag een omslag, poster, of website mooi vormgeeft. Omdat grafisch ontwerpers hun vak, en daarmee hun waardevolle bijdrage, van het ontwikkelen van oplossingen voor complexe problemen zo slecht weten te verkopen. Omdat het zo moeilijk te bevatten is dat een eenvoudig, maar o zo helder communicatief ontwerp, heel veel tijd kost om te ontwikkelen én omdat in principe niemand zit te wachten op de sociaal geëngageerde innovatieve ideeën van grafisch ontwerpers.</p>
<p> </p>
<p>En dat, terwijl we geen tijd te verliezen hebben. We leven in een tijd waarin grafisch ontwerpers een belangrijke rol zouden kunnen spelen in het overzichtelijk en begrijpelijk maken van steeds complexer wordende informatie.</p>
<p> </p>
<p><strong>Maar hoe vertel ik dat een groot publiek?</strong></p>
<p>Om mijn argumenten te voeden heb ik de afgelopen drie jaar heel veel ontwerpers gesproken, lezingen bijgewoond, TED Talks bekeken en boeken gelezen. Achterin het boek staan links naar ‘meer info’ over specifieke onderwerpen en een index met een korte samenvatting van vaktermen. Maar met specifieke vakkennis alleen maak je weinig kans ooit een groot publiek te bereiken.</p>
<p>Met dit boek wil ik aantonen dat grafisch ontwerpen het leukste, belangrijkste en meest veelzijdige vak is dat je nu zou kunnen studeren. Met dit project wil ik jonge ontwerpers over de streep helpen in het diepe te springen en stimuleren ook projecten te starten. Daarnaast wil ik iedereen die altijd al een eigen project had willen doen een zetje in de juiste richting geven om morgen te beginnen. Want iedereen, dus ook de ontwerper, heeft uiteindelijk een team van mensen om zich heen nodig om een zelf-geïnitieerd project te realiseren. Dit boek laat op een vernieuwende manier zien hoe je zoiets wel en vooral niet moet aanpakken. En tot slot, en niet geheel onbelangrijk, hoop ik dat dit boek partners uit het bedrijfsleven, overheden en instanties het nut van een samenwerking met grafisch ontwerpers laat inzien.</p>
<p> </p>
<p><strong>Hoe doe je dat?</strong></p>
<p>Zoals bij alle projecten, zocht ik naar een vorm die het beste past bij het overbrengen van deze boodschap en het bereiken van mijn doelgroepen. Ik zocht naar een vorm waarin ik mijn drive voor het vak het beste tot uitdrukking kon laten komen. Een die andere mensen motiveert aan de slag te gaan.</p>
<p>Een vorm waarin ik tijdens het proces niet wil stoppen met schrijven en waarbij de lezer niet wil stoppen met lezen. Een spannend en toegankelijk verhaal dat tegelijkertijd inzicht geeft in de hedendaagse beroepspraktijk van de grafisch ontwerper.</p>
<p>Voor dit project, zo stelde ik mijzelf dat voor, had ik een zelf-geïnitieerd project nodig, waarbij ik alle successen en blunders die ik onderweg tegen zou komen, kon beschrijven.</p>
<p> </p>
<p>Ik was al een tijdje bezig met het ontwikkelen van een Zakgeldapp, waarmee kinderen en ouders op een speelse manier worden geïnformeerd over het geven van zakgeld en vond dat dit project geschikt zou zijn om de nieuwe praktijken mee te kunnen beschrijven.</p>
<p>Door de onderliggende ontwerpvraag<sup>7</sup> ‘Wat zijn de do’s en don’ts die de grafisch ontwerper moet weten om een zelf-geïnitieerd project te kunnen uitvoeren?’, hield ik het doel voor ogen.: jonge ontwerpers handvatten geven in de sterk veranderde beroepspraktijk én potentiële betrokkenen laten zien waar de nieuwe kracht van grafisch ontwerpers ligt.</p>
<p><strong>De vorm:</strong></p>
<p>Ik heb mij laten inspireren door de boeken van o.a. Joris Luyendijk. Boeken die mij, naast een spannend verhaal, inzicht en informatie bieden over onderwerpen waar ik, maar ook de schrijver, van te voren nauwelijks iets vanaf wisten. Joris Luyendijk beschrijft zijn zoektocht naar mogelijkheden om achter de waarheid te komen als een spannend avontuur. Je zou het modern pioniersschap kunnen noemen.</p>
<p>Gebruikte onderzoeksmethoden om mijn boek te kunnen schrijven zijn: doen, documenteren (en delen) van een project uit mijn eigen praktijk, bronnenonderzoek en uitdragen en aanscherpen van kennis door het geven en bijwonen van lezingen en workshops.</p>
<p><strong>Ik licht een aantal methoden toe:</strong></p>
<ol style="list-style-type: decimal">
<li><p>Door het beschrijven van en reflecteren<sup>15</sup> op de casestudy De Zakgeldapp met de ‘trial en error-methode’. Een methode waarbij je verschillende middelen en acties uitprobeert om je doel te bereiken. Dit boek toont aan dat er meer nodig is dan ‘design thinking’<sup>3</sup> (ontwerpend onderzoek) om een product uiteindelijk tot een succes te maken.</p></li>
<li><p>Om mijn ideeën te toetsen aan ‘de nieuwe praktijk van grafisch ontwerpen’ ben ik meer dan ooit naar lezingen gegaan, heb ik TED Talks en YouTube-filmpjes bekeken én boeken en artikelen gelezen over het vak. Daarnaast heb ik experts uit het veld gesproken.</p></li>
<li><p>De derde manier was de opgedane kennis direct te delen in de vorm van opdrachten aan studenten, het geven van lezingen en het voeren van debatten over de ‘nieuwe praktijken’ van de grafisch ontwerper. Voordeel was dat ik door de voorbereidingen, automatisch structuur aanbracht in de informatie om zo de verzamelde kennis voor anderen inzichtelijk te maken (en dus ook voor mijzelf). De feedback kon ik direct toepassen in de praktijk en verwerken in mijn boek.</p></li>
</ol>
<p><strong>Opbouw van mijn boek:</strong></p>
<p>Het ‘boek’ is opgebouwd uit drie lagen informatie. De eerste is het spannende avontuur voorzien van voorbeelden uit de beroepspraktijk met de casestudy De Zakgeldapp in de hoofdrol.</p>
<p>In de tweede laag worden vaktermen kort samengevat. Opgedeeld in: betekenis, doel en methode. Deel twee kun je ook gebruiken zonder deel één te hebben gelezen. De vaktermen staan op alfabetische volgorde. Maar er is ook een index op volgorde van het gangbare verloop van ontwerpprocessen.</p>
<p>De derde laag zijn links naar allerlei informatiebronnen per vakterm.</p>
<p> </p>
<p><strong>Het project barst uit zijn voegen:</strong></p>
<p>Via hybrid publishing, een project dat na deze eerste publicatie start, wordt onderzocht hoe je met verschillende media, informatie over het vak zo goed mogelijk op elkaar afstemt en aanvult. Het boek zal dan niet alleen in de vorm van een fysiek object bestaan, maar is op verschillende digitale media te lezen en up-to-date te houden.</p>
<p> </p>
<p>De eerste versie zal op twaalf mei 2017 gepresenteerd worden. De tweede, definitieve versie, een jaar later. Door te kiezen voor printing-on-demand kan de publicatie gedurende dat jaar steeds worden herzien. Commentaar op de eerste versie wordt verwerkt. U bent van harte uitgenodigd te reageren en informatie toe te voegen (lef@renateboere.nl) Hiervoor alvast hartelijke dank. </p>
<p>Voordat u start met het lezen van de journalistieke roman wil ik eerst al mijn lieve enthousiaste stagiaires enorm bedanken voor hun hulp en steun in dit project, daarbij zet ik Caroline Langendoen en Evelien Broersen graag extra in het zonnetje. Naast de stagiaires die de allereerste versies gelezen hebben, zijn er nog een aantal kritische meelezers geweest die ik graag wil bedanken: Ed van Hinte, Hanneke Briër, Roger Teeuwen, Gabriele Marks en Kitty de Jong. Allen hebben mij gesteund en/of teksten gecorrigeerd tips gegeven en vooral aangespoord door te gaan. Ik wil iedereen bedanken die bij de beschreven projecten betrokken zijn geweest en tot slot: Eric en mijn dochter Inez Nuijten voor hun geduld.</p>
<p>Voor nu: Veel leesplezier. </p>
<h1 id="inhoud">Inhoud</h1>
<ol style="list-style-type: decimal">
<li><p>Hoe ontstaan ideeën?</p></li>
<li><p>Hoe maak je ruimte in je drukke bestaan?</p></li>
<li><p>Bestaat je idee al?</p></li>
<li><p>Iteratie in elke fase van het proces</p></li>
<li><p>Hoe vind je de juiste samenwerkingspartners?</p></li>
<li><p>LinkedIn, een belangrijke bron</p></li>
<li><p>Gat in de markt?</p></li>
<li><p>Beschermen van je idee</p></li>
<li><p>Experts betrekken</p></li>
<li><p>Doelgroepanalyse</p></li>
<li><p>Begroting</p></li>
<li><p>Draagvlak creëren</p></li>
<li><p>Innovatief ontwerp?</p></li>
<li><p>UI / UX designer</p></li>
<li><p>Kansen vergroten: product koppelen aan event</p></li>
<li><p>Crowdfunding: goed verdienmodel?</p></li>
<li><p>Openstaan voor onverwachte stakeholders</p></li>
<li><p>Het effect van communiceren over je werk</p></li>
<li><p>Een succesvol innovatief project in de etalage zetten</p></li>
<li><p>Goede timing is een belangrijke succesfactor</p></li>
<li><p>Een goed idee vastleggen</p></li>
<li><p>Je product gaat de grens over</p></li>
<li><p>Aanleidingen zoeken om te schrijven</p></li>
<li><p>Doelen stellen aan het begin van een project</p></li>
<li><p>Verschillende belangen</p></li>
<li><p>Designprijzencircus</p></li>
<li><p>Focus</p></li>
<li><p>Relevante fondsen</p></li>
<li><p>Crowdfunding opzetten</p></li>
<li><p>Storytelling in woord en beeld</p></li>
<li><p>Verplicht netwerken</p></li>
<li><p>Je wonden likken en leren van je concurrent</p></li>
<li><p>Meerwaarde ontwerper</p></li>
<li><p>Handelen in het geheim of openbaar?</p></li>
<li><p>Voldoen aan alle eisen</p></li>
<li><p>Vraaggerichtheid</p></li>
<li><p>Wat te doen?</p></li>
<li><p>Gezocht: multitalent</p></li>
</ol>
<p>Tijdlijn</p>
<p>Projecten in beeld</p>
<p>Van idee tot realisatie</p>
<p>Biografie</p>
<p>Met speciale dank aan</p>
<p>Colofon</p>
<p>Net voor mijn vertrek naar Marokko, 12 juli 2015, besluit het Ibig, het Instituut dat Burgers Informeert over Geld, (Vanaf nu, het Ibig) de stekker uit het project te trekken. Ik kan het niet geloven en besluit nog een poging te wagen het instituut op andere gedachten te brengen en richt daarom mijn mail direct aan de directeur van het Ibig:</p>
<p><em>Beste Julia Smit,</em></p>
<p><em>Ik ben de bedenker, ontwikkelaar en ontwerper van de Ibig Zakgeldapp. Wij hebben elkaar heel even gesproken tijdens het 55-jarig jubileum van het Ibig.</em></p>
<p><em>Afgelopen vrijdag heb ik een gesprek gehad met Dirk Schouten en het treurige nieuws te horen gekregen dat het Ibig wil stoppen met het project: De Ibig Zakgeldapp.</em></p>
<p><em>Ik begreep dat u persoonlijk veel inspanningen heeft geleverd om het geld bij elkaar te krijgen. Daar ben ik u erg dankbaar voor.</em></p>
<p><em>Het stopzetten doet mij veel verdriet. Het is namelijk een uniek project dat hoort bij het Ibig.</em></p>
<p><em>Ik heb in de afgelopen drie jaar heel veel mensen gesproken over het project. Moeders, kinderen, mensen in de financiële wereld en gerenommeerde ontwerpers. Allen zijn zeer enthousiast. Dit project is een goed voorbeeld van hoe je mensen op een actieve manier betrekt bij het leren omgaan met geld (er werd zelfs over TED Talks gesproken).</em></p>
<p><em>De bekende Chinese wijsheid: ‘Tell me and I forget, teach me and I may remember, involve me and I learn’,  is actueler dan ooit. Tegelijkertijd zijn er nog maar en zo weinig goede interactieve voorbeelden op het gebied van het leren omgaan met complexe, abstracte informatie zoals financiën.</em></p>
<p><em>Dit project kan werkelijk een belangrijke bijdrage leveren aan het leren omgaan met (digitaal)geld. En in mijn beleving kan dat nog steeds:</em></p>
<p><em>Ik ben bereid 25.000 euro aan het project de Ibig Zakgeldapp te doneren (op de crowdfunding-site van het project). Een bedrag dat ik qua kosten en uren allang heb uitgegeven.</em></p>
<p><em>Dan blijft er een bedrag over van 12.000 euro: Ik vermoed dat het Ibig dit bedrag in uren en kosten ook al heeft gemaakt.</em></p>
<p><em>Als wij beiden deze bedragen doneren op de site inclusief de twee toezeggingen dan kom je op een totaal bedrag uit van 80.000 euro.</em></p>
<p><em>Het is belangrijk om nu te handelen, voordat de teruggave van het geld aan de donateurs van de crowdfunding, in gang wordt gezet.</em></p>
<p><em>Ik hoop echt dat u de Ibig Zakgeldapp een kans wil geven en dat we vol energie kunnen starten met het maken van de Ibig Zakgeldapp.</em></p>
<p><em>Hartelijke groet,</em></p>
<p><em>Renate Boere</em></p>
<p><em>P.S. Ik ga over een paar uur op vakantie tot 29 juli. Maar ik ben bereikbaar via e-mail.</em></p>
<p>Haar antwoord was meelevend, zorgvuldig geformuleerd en oprecht, maar haar besluit stond vast. Het instituut moest ook aan de zakelijke kant denken en haar verantwoordelijkheid nemen tegenover haar bestuur, haar stakeholders, haar personeel en haar eigenlijke doelgroep, de consument. Ze waardeerde mijn gebaar om het bedrag te doneren maar de afspraak was, dat wanneer de crowdfunding niet gehaald zou worden, we niet verder zouden gaan met dit project, De Zakgeldapp. Ze betreurde het zeer maar deze overweging was zorgvuldig gemaakt en daarmee sloot ze haar brief af.</p>
<p>Twee nachten lag ik zwetend in mijn bed in een prachtige glazen kooi op het dak van een pension, aan de rand van de Medina in Marrakesh. Ik moest een antwoord schrijven anders zou ik mijn hele vakantie in Marokko geen oog meer dicht doen.</p>
<p><em>Beste Julia,</em></p>
<p><em>Dank voor uw snelle reactie.</em></p>
<p><em>Graag wil ik mij nog eenmaal tot u richten.</em></p>
<p><em>Ik wil het hebben over de zakelijk kant, dat is in mijn wereld een heel relatief begrip. Ik werk hoofdzakelijk in de culturele sector waar kunstenaars continu een afweging maken wel of niet deel te nemen aan een tentoonstelling, of wel of niet te investeren in het maken van een boek. Kunstenaars moeten zich continu profileren, in ruil voor... zichtbaarheid. Het gevolg is dat vele kunstenaars onder bijstandsniveau leven.</em></p>
<p><em>En toch kiezen ze keer op keer voor die tentoonstelling. Dat doen ze om hun werk en vooral hun denken aan het publiek te mogen tonen. En natuurlijk dromen ze af en toe van een doorbraak die veel geld op levert, maar stiekem weten ze dat dat voor weinig mensen is weggelegd.</em></p>
<p><em>Dat klinkt waarschijnlijk weinig zakelijk maar zonder zichtbaarheid heeft de kunstenaar geen publiek dus ook geen afnemers. Vanwaar die grote risico’s? Het is werk dat ze doen omdat ze niet anders kunnen. Omdat ze gedreven worden door een onbedwingbare dwang de wereld hun visie te tonen. Omdat je wil dat mensen op andere manieren naar de wereld gaan kijken en wellicht anders gaan handelen.</em></p>
<p><em>We hebben zoals ik al zei, beiden veel tijd en geld in de app geïnvesteerd. Wellicht is het goed om voor het overzicht alles nog eenmaal te benoemen.</em></p>
<p><em>Vanuit het Ibig was Barbara verantwoordelijk voor de sponsorwerving; zij heeft vele bezoeken bij diverse partijen afgelegd. Nicole heeft veel tijd geïnvesteerd in de communicatie naar buiten toe. Zowel Floor en Dirk hebben uren besteed aan intentieverklaringen en overeenkomsten.</em></p>
<p><em>Er zijn vele overleggen geweest over hoe samen te werken met verschillende partijen en hoe geld binnen te halen voor deze case.</em></p>
<p><em>Er is gekozen voor een crowdfunding-organisatie die voor het maken van een crowdfunding-pagina 5.000 euro heeft gerekend.</em></p>
<p><em>Er zijn promotieflyers ontworpen en er is een jurist aan het werk geweest die de contracten heeft opgesteld.</em></p>
<p><em>Als ik een inschatting maak dan hebben jullie waarschijnlijk zo’n 25.000 euro in dit project gestoken.</em></p>
<p><em>Een bedrag dat u, als u stopt met de ontwikkelen van de app, zeker niet meer terug ziet in welke vorm dan ook.</em></p>
<p><em>Graag wil ik u ook mijn kostenberekening tonen. Misschien begrijpt u dan dat mijn teleurstelling van het eenzijdig stopzetten van het project wellicht nog iets groter is dan u zich nu kan voorstellen.</em></p>
<p><em>Mijn investering in uren ligt namelijk vele malen hoger.</em></p>
<p><em>Als ik eenzelfde uurtarief zou hanteren dan zou ik nu vier ton verder zijn.</em></p>
<p><em>En ook de echte gemaakte kosten lopen op.</em></p>
<p><em>Alle dagelijkse treinkaartjes van stagiaires de treinkaartjes naar het Ibig in Utrecht en naar mogelijke stakeholders hoofdzakelijk in Amsterdam, totaal 1.000 euro.</em></p>
<p><em>De gemaakte juridische kosten voor het ontwikkelen van een samenwerkingsovereenkomst met het Ibig kostte mij 4.000 euro.</em></p>
<p><em>5.000 euro lijkt weinig in verhouding met de vier ton, maar deze kosten worden verdiend met opdrachten uit mijn beroepspraktijk. En die opdrachten hoe geweldig ook, komen voornamelijk voort uit de culturele sector. Waar de geldkraan, zoals u weet, al jaren is dichtgedraaid.</em></p>
<p><em>Tot slot wil ik u op de hoogte brengen van mijn grootste angst. Door de crowdfunding-site is de Zakgeldapp in de openbaarheid gebracht. Iedereen in de financiële sector heeft nu kennis kunnen nemen van het idee, inclusief de specifieke functies van de zakgeldapp. Iedereen kan dus, nu het Ibig aangeeft geen app meer te gaan ontwikkelen, de ideeën overnemen.</em></p>
<p><em>Daarnaast is het voor mij als ontwerper vrijwel onmogelijk nog een partner in de financiële sector te vinden die nog niet benaderd is door het Ibig voor een bijdrage. Ik vermoed dat al uw warme partners uw idee niet zomaar van u willen ‘stelen’. Dat betekent dat een aantal van mijn mogelijke financiële stakeholders door deze crowdfundingsactie aanzienlijk is gereduceerd.</em></p>
<p><em>Ik vraag u daarom iets meer lef te tonen en samen met Studio Renate Boere het avontuur aan te gaan. We zijn zo dichtbij. Wat zou het geweldig zijn om nationaal en wellicht in de toekomst zelfs internationaal, een belangrijke bijdrage te leveren in het leren omgaan met geld in een steeds abstracter wordende virtuele wereld.</em></p>
<p><em>Hartelijke groet,</em></p>
<p><em>Renate Boere</em></p>
<p>Natuurlijk heb ik deze e-mail niet gestuurd. Ik heb de eer aan mezelf gehouden.</p>
<p>Maar, ondanks de vele uren die ik in het project gestoken heb, heb ik geen seconde spijt. Het is net een spannende soap waarin ik de hoofdrol speel. Daarnaast zou een te opdringerige, confronterende<br />
e-mail naar het Ibig de relatie niet ten goede komen. Het zou heel fijn zijn als het Ibig in een later stadium de app alsnog zou aanbevelen op hun site.</p>
<p>Ik zie namelijk nog steeds een aantal mogelijkheden de app alsnog te realiseren en hoop echt dat de app ooit een heleboel kinderen leert omgaan met geld.</p>
<h1 id="hoe-ontstaan-ideeën">Hoe ontstaan ideeën?</h1>
<p>2010, in de staart van de crisis vraag ik mij af waarom ik maar niet in staat ben mijn dochter, acht jaar oud, te leren omgaan met geld.</p>
<p>Het leek mij geen groot probleem. Ze is nog jong, dacht ik. Maar ik had al een keer op de site van het Ibig (het Instituut dat Burgers Informeert over Geld) gelezen dat je het beste kunt beginnen met zakgeld geven als je kind zes jaar oud is.</p>
<p>Twee jaar ‘te laat’. Maar ach acht jaar oud is nog steeds jong, dacht ik, laat ik nu dan maar beginnen. Maar van regelmatig zakgeld geven kwam het niet.</p>
<p>November 2012. Mijn dochter is nu tien. Ik geef nog steeds onregelmatig zakgeld. Een keer per maand, of doe ik het al twee keer? Het knaagt aan me maar brengt mij niet in beweging. Ik probeer de schade in te halen maar weet eigenlijk niet echt hoe lang het geleden is.</p>
<p>Ik spreek een aantal andere moeders en die blijken hetzelfde probleem<sup>6</sup> te hebben. Sommige hebben een assertief kind dat er na drie weken om vraagt. Jongens zijn opvallend vaker bezig met het binnenhalen van hun zakgeld dan meisjes. Zij hebben wilde plannen om bijvoorbeeld hun Lego-imperium uit te bouwen. Mijn dochter daarentegen interesseert het helemaal niets en ik ben op dit gebied zo vergeetachtig, dat zakgeld geven een onuitvoerbare taak lijkt te worden.</p>
<p>Hoe komt het dat ik evenals mijn naaste omgeving niet in staat ben regelmatig zakgeld te geven? Soms denk ik dat het te maken heeft met het feit dat ik zelf nauwelijks nog met muntgeld betaal. En dat ik daarom, op momenten dat ik eindelijk aan zakgeld geven denk, die 1,50 euro niet in mijn portemonnee heb zitten.</p>
<p>Een belangrijkere oorzaak is denk ik, dat wij heel anders in het leven staan dan de generatie van mijn ouders.</p>
<p>Mijn moeder, die uitstekend in staat was regelmatig zakgeld te geven, was huisvrouw in de traditionele zin van het woord. Wij woonden in een dorp op een dijk aan een doodlopende weg, met iets minder dan een hectare grond. Mijn moeder had drie kinderen, een hond, geitjes, Russische hangbuikzwijnen, konijnen, cavia’s, en zo af en toe een door dorpelingen meegebrachte zieke wilde vogel.</p>
<p>Haar leven bestond zeven dagen per week uit: zorgen. Mijn moeder zorgde ervoor dat wij op tijd naar school gingen, ze deed het huishouden, en maakte het eten klaar en voerde de beesten. Tweemaal per dag koffie voor de opa’s en één keer thee.</p>
<p>Ik ben moeder, maar ook zelfstandig grafisch ontwerper. Ik werk (minstens) vijf dagen per week, geef sinds 2000 les op de Willem de Kooning Academie in Rotterdam, ben initiator van DRS22 (Design Research Station), organiseer congressen, lezingen en studiereizen over het vakgebied en word af en toe gevraagd voor het geven van een lezing in binnen- of buitenland. Ik volg sinds 2015 de Master Design. Ik squash een keer per week en ga graag naar openingen en lezingen over kunst en vormgeving, zo’n twaalf keer per jaar naar de bioscoop en het theater. Ik hou van gezelligheid met vrienden, thuis, op een terras, op het strand, bij mijn tuinhuisje of op vakantie.</p>
<p>Daarnaast doe ik het liefst zoveel mogelijk met mijn dochter samen. Het maakt eigenlijk niet uit wat: musea bezoeken, koken, shoppen, skeeleren, naar de bioscoop, het dagelijks wegbrengen naar school, naar het hockeyveld of surfles, en zelfs de was ophangen of boodschappen doen. Het is een waar feestje als zij erbij is.</p>
<p>Soms vraag ik mij af waarom ik dit drukke leven ambieer. Ben ik een schoolvoorbeeld van mijn generatie? Ik wil werken, kinderen, plezier met familie en vrienden, mij steeds blijven ontwikkelen en het liefst iets goeds doen voor de maatschappij. Zijn al die ballen tot aan mijn pensioen hoog te houden? Ik durf er niet serieus over na te denken en negeer de signalen van een steeds frequenter terugkomende hoofdpijn.</p>
<p>Wat heeft het verschil tussen mij en de generatie van mijn moeder te maken met het niet in staat zijn regelmatig zakgeld te geven?</p>
<p>Ik denk dat het hem erin zit dat mijn generatie de eerste is die ver genoeg afstaat van de wederopbouw na de oorlog. Ik ben opgegroeid in een verzorgingsstaat die jarenlang rijker was dan ooit. Een financieel vrijwel zorgeloos bestaan. De kans op oorlog was kleiner dan ooit. Er was ruimte om na te denken en wellicht zag mijn generatie ook voor het eerst dat geld en spullen niet per se gelukkiger maken. Een generatie die ineens in staat was alles zelf te bepalen, ook als de ouders het er soms niet mee eens waren. Iedereen kon studeren. Er was studiefinanciering voor zes jaar en die was ruim genoeg om, zonder bijdrage van ouders, rond te komen. En met een bijbaantje kon je naast het studeren flink de bloemetjes buiten zetten.</p>
<p>Voor een afgestudeerde waren er meer dan genoeg banen. Het waren gouden tijden, ook in de ontwerpwereld. Ik maakte mij dus absoluut geen zorgen over mijn financiële toekomst en deed de opdrachten die mij het interessants leken. Een regelmatig inkomen, op tijd met kinderen beginnen, pensioen opbouwen, wij konden alles heerlijk uitstellen. Het belang van zorgvuldig met je financiële huishoudboekje omgaan was niet heel erg groot.</p>
<p>Er is naar mijn idee nog een reden waarom we zo makkelijk dachten over onze financiële toekomst. Ik illustreer dit met een wellicht vreemde parallel die ik trek met de komst van de mobiele telefoon, een vergelijking die ook gaat over uitstellen. Door komst van het mobieltje hoef je geen telefoonnummers meer te onthouden en maak je steeds minder exacte afspraken over de locatie waar je elkaar bijvoorbeeld zult treffen. Daardoor kun je op het laatste moment doorgeven dat je later komt of toch liever in het museum afspreekt. Je belt/smst/appt vaker dan ooit voor dezelfde afspraak. Je verschuift het ‘probleem’ naar het laatste moment.</p>
<p>Door de komst van de pinpas, ben ik minder bezig bent met het sparen voor en uitgeven aan producten. Ik hoef immers nooit bang te zijn dat mijn portemonnee leeg is. Dit ‘probleem’ is verschoven naar het einde van de maand. Even snel iets kopen voor je kind, omdat je toch in de stad bent, komt vaker voor dan vroeger. Ik schiet het dan wel even voor, of ‘erger nog’ ze krijgt het van mij. Maar eigenlijk had ik op zo’n moment de goede, educatieve moeder moeten zijn, die haar dochter het product pas laat kopen als ze het totale bedrag zelf bij elkaar heeft gespaard.</p>
<p>De consequenties zal ik wellicht over een aantal jaar zien.</p>
<p>Uiteindelijk gaat het mij er niet zozeer om mijn gedrag te ontrafelen en te beargumenteren. Bovenstaande mijmeringen hoeven niet te kloppen. Het helpt wellicht in het scherpen van mijn gedachten over een nieuw idee. Zou ik mijn onkunde voor zoiets kleins als ‘het regelmatig geven van zakgeld’, kunnen compenseren met een ontwerp voor een nieuw product? En zou de rest van Nederland daar ook bij gebaat zijn? Ik raakte steeds meer gemotiveerd hiervoor een product te bedenken.</p>
<p>Maar waarom zou ik überhaupt een product willen bedenken? Ik had het immers al druk genoeg!</p>
<h1 id="hoe-maak-je-ruimte-in-je-drukke-bestaan">Hoe maak je ruimte in je drukke bestaan?</h1>
<p>Al jaren heb ik de behoefte eigen projecten te initiëren die een beweging in de maatschappij kunnen veroorzaken, liefst de goede kant op. Samen met Ed van Hinte, designcriticus, schrijver en docent, ben ik in 2010 Stichting DRS22 (Design Research Station) gestart. Een ruimte waar stagiaires en net afgestudeerde ontwerpers deel kunnen nemen aan ontwerpende onderzoeksprojecten die wellicht iets opleveren, voor de maatschappij, voor mijn ontwikkeling als mens en ontwerper en wellicht voor mijn portemonnee. In ieder geval in deze volgorde.</p>
<p>Stroom Den Haag vond DRS22 ook een interessant initiatief en bood ons een oude kleuterschool aan om deze te verbouwen tot een broedplaats voor kunstenaars en ontwerpers. Na een flinke opknapbeurt was een ideale werkplek ontstaan met zestien verhuurbare ruimten, een kantine voor ontmoetingen en presentaties, en een prachtig dakterras.</p>
<p>De behoefte om Stichting DRS22 te beginnen kwam voort uit het feit dat ik, samen met mijn collega’s, voor mijn studenten vaak maatschappelijk relevante opdrachten bedacht. Soms komen daar geweldige ideeën uit voort. Deze gedachten krijgen vrijwel nooit de kans echte bruikbare producten te worden. Er is namelijk nog een hele lange weg te gaan voordat een product dat publiek bereikt, waarvoor je het hebt bedacht, en dan zijn de studenten allang weer met andere projecten bezig.</p>
<p>Bij DRS22, zo dacht ik, ben ik de artdirector van het team en kunnen onderzoekers naar gelang ze tijd hebben deelonderzoeken doen binnen grotere projecten.</p>
<p>En zo startte ik in het voorjaar van 2012 samen met Silke Kuilman, deelnemer aan DRS22, een onderzoek naar het probleem: ‘Hoe leer ik mijn kind omgaan met geld?’ Silke was twee jaar eerder afgestudeerd aan de WDKA, had behoefte aan verdieping binnen het vakgebied en wilde werkervaring opdoen voor een mogelijke nieuwe baan.</p>
<p>Ik vertelde haar het thema en mijn dilemma’s rondom leren omgaan met geld en de potentie om door ontwerpend onderzoek<sup>2</sup> een interessant product te maken. Wat voor mij vaststond, was dat het een app moest worden. Dit vond ik een ideaal medium<sup>12</sup> om een brug te slaan tussen virtueel en echt geld. Daarnaast zag ik met eigen ogen hoe groot voor kinderen de aantrekkingskracht is van games op smartphones en tablets.</p>
<p>Veel praktijkervaring op het gebied van het ontwikkelen van apps had ik niet. Ik gaf al een aantal jaar studenten de opdracht na te denken over de mogelijkheden van apps. Maar de praktische kant, zaken zoals kosten, contracten, programmeren en dergelijke, daar wist ik nog niets van af.</p>
<p>Wat ik inmiddels wel had geleerd was dat de sleutel voor het slagen van een project als dit niet alleen ligt in een goed ontwerp<sup>16</sup>, maar bovenal te maken had met goede stakeholders<sup>38</sup>, die niet alleen een financiële bijdrage zouden leveren aan de app, maar die haar zouden omarmen als hún toekomstige product.</p>
<p>Maar zover was het nog niet.</p>
<h1 id="bestaat-je-idee-al-oriëntatie">Bestaat je idee al? (oriëntatie)</h1>
<p>De eerste stap binnen het onderzoek was uitzoeken of er al apps op het gebied van educatie en geld bestaan. Het antwoord is natuurlijk ja, er bestaan al enkele tientallen apps om kinderen te leren omgaan met geld.</p>
<p>Maar, we raakten niet in paniek. Apps die bedoeld zijn om kinderen iets te leren over geld zijn meestal gebaseerd op een heel eenvoudig spel dat absoluut niet kan concurreren met populaire games. Zo’n simpel educatief spelletje doet een kind hooguit twee keer. Daarnaast zijn ze vaak te kinderachtig getekend, en zijn talloze functies niet goed uitgewerkt.</p>
<p>We concludeerden ook dat veel educatieve geld-apps werken met een beloningssysteem. Belonen is op zich een goed idee, mits het kind zichzelf geen ‘geld’ kan toekennen. Bij veel van de onderzochte spellen was dit juist wel het geval. In mijn ogen is dat desastreus. Ik wil namelijk een serieuze tool waarmee ik wekelijks serieus zakgeld kan geven en waarmee mijn dochter leert omgaan met geld. Als zij in staat is zelf het bedrag aan te passen, gaat het gevoel voor waarde van geld verloren.</p>
<p>Zo ontstond een aantal voorwaarden voor een goed functionerende app voor kinderen:</p>
<ol style="list-style-type: decimal">
<li><p>Je kunt met deze app zakgeld geven</p></li>
</ol>
<ol style="list-style-type: decimal">
<li><p>De app is geen spel maar een serieuze portemonnee annex spaarpot</p></li>
<li><p>De app moet aantrekkelijk zijn voor kinderen van 6 t/m 12 jaar (vanaf 12 kun je een eigen bankrekening met een pas ontvangen van de bank).</p></li>
<li><p>De app moet zeer goed functioneren, als waterdicht systeem om op een leuke manier zakgeld te geven.</p></li>
</ol>
<p>Op basis van deze voorwaarden ontstonden de volgende deelvragen<sup>8</sup>:</p>
<ol style="list-style-type: decimal">
<li><p>Hoe kun je een app ontwikkelen waarin je op een leuke manier serieus zakgeld kunt geven?</p></li>
</ol>
<ol style="list-style-type: decimal">
<li><p>Hoe ziet een getekende portemonnee en spaarpot eruit (nationaal en internationaal)?</p></li>
<li><p>Wat zijn aantrekkelijke illustraties en apps in de leeftijdscategorie van kinderen van 6 t/m 12 jaar?</p></li>
<li><p>Wat is het geheim van goed functionerende apps?</p></li>
</ol>
<p>Vraag twee leek in eerste instantie vrij eenvoudig. Zowel nationaal als internationaal, is het varken het meest gebruikte symbool voor sparen. Het antwoord op vraag drie: Aantrekkelijk apps voor de leeftijdscategorie van 6 t/m 12 jaar bleek lastiger in te schatten dan gedacht. Zo ontdekten we, dat een aantal meisjes van circa 11/12 jaar, nadat we ze op internet hadden laten zoeken naar illustraties van varkentjes, hoofdzakelijk lieve vrolijke figuurtjes kozen. Soms waren die zelfs kinderachtig getekend, als ze maar schattig waren en vooral niet boosaardig. Ik had een veel volwassener tekenstijl verwacht. Bij de jongens was dat een heel ander verhaal. Zij kozen voor stoere grappige animaties.</p>
<p>Vraag vier heeft met allerlei details te maken. Zo zagen we bijvoorbeeld dat bij populaire games voor beide seksen van deze leeftijdscategorie, de spelers vaak uit verschillende karakters kunnen kiezen. Zowel jongens- als meisjesfiguren heb je van boekenwurm tot sportheld, en van doodnormaal tot extreem alternatief met hanenkam.</p>
<p>Daarnaast constateerden we dat je in veel populaire apps voor kinderen beloond wordt met emotie.</p>
<p>Wanneer een figuurtje, dier of zelfs object, met ogen en een mond begint te lachen als je iets goeds doet, als je gewonnen hebt of als je hem aandacht geeft door hem bijvoorbeeld eten te geven (klassieke Tamagotchi), dan zijn kinderen snel geneigd langer met het spel bezig te zijn. Ook merkten we dat kinderen van nature veel meer uitproberen dan volwassenen. Swipen bijvoorbeeld is voor kinderen meteen de normaalste zaak van de wereld.</p>
<p>Met deze constateringen in ons achterhoofd, maakten wij de eerste schetsversie met varkentjes die blij werden als je een muntje in de spaarpot swipete.</p>
<p>We waren dolgelukkig met het eerste resultaat. Je kon met deze versie van de app zakgeld geven aan één of aan meerdere kinderen tegelijk. Als het nodig was kon je dat ook op verschillende tijden doen - handig als één van je kinderen niet thuis is en je er graag bij wilt zijn als hij of zij zakgeld krijgt. Het kind ontving vervolgens dit zakgeld en kon het gaan verdelen over verschillende spaardoelen in de vorm van varkentjes. En die werden vervolgens blij als je een bedrag in de gleuf swipete.</p>
<p>Als je je spaardoel had bereikt kon je met een grote hamer het spaarvarken stukslaan en ging het gespaarde geld terug in de portemonnee. Samen met je moeder of vader zou je met dit gespaarde geld het product kunnen kopen.</p>
<p>De basis van de app was gevisualiseerd.</p>
<h1 id="iteratie-in-elke-fase-van-het-proces">Iteratie in elke fase van het proces</h1>
<p>De eerste testpersoon was mijn dochter. Zonder enige moeite begreep ze de schetsen in Keynote.</p>
<p>Toen we bij ‘spaardoel bereikt’ waren aanbeland, en Inez met de hamer het spaarvarken kapot mocht slaan, vergezeld van veel geluid van brekende scherven, schrok ze en wilde dit eigenlijk niet doen.</p>
<p>Het varkentje was in haar beleving een levend object geworden door het kwispelende staartje en steeds vrolijker kijkende gezichtje. Die sla je dus met een grote hamer niet even aan stukken. Wel dacht ze dat de jongens uit haar klas dat wel cool zouden vinden, maar dat er dan van sparen weinig terecht zou komen.</p>
<p>Er was dus een aanpassing nodig. In latere fases in het ontwerp(proces) zou ik merken dat er vele zouden volgen en dat het product hierdoor telkens beter werd.</p>
<h1 id="hoe-vind-je-de-juiste-samenwerkingspartners">Hoe vind je de juiste samenwerkingspartners?</h1>
<p>Ik kende in die tijd welgeteld één persoon in de financiële wereld. Het was de man van een goede vriendin, werkzaam bij ABN AMRO. Ze hebben drie kinderen in de leeftijdscategorie van de app: ideaal om mee te gaan praten over de Zakgeldapp.</p>
<p>Ik maakte een afspraak en zo gaf ik een aantal maanden later mijn eerste officiële presentatie aan iemand die mij dichter bij een mogelijke geldschieter kon brengen. De reactie was zeer positief. Ze herkenden het probleem en vonden het een superidee. Ook vonden ze de visualisatie zeer functioneel. Helaas had hij geen ingangen bij de afdeling communicatie van ABN AMRO. Er werken immers duizenden mensen bij een bank. Dat was iets dat ik op dat moment had onderschat. Maar met een goed gevoel liep ik naar buiten. De eerste erkenning voor de Zakgeldapp bij een potentiële doelgroep<sup>11</sup> was binnen.</p>
<p>We probeerden vervolgens alle banken te benaderen. Dat was geen gemakkelijke klus. Wie heeft het bij een bank voor het zeggen over een specifiek onderwerp als ‘het ontwikkelen van apps voor kinderen’?</p>
<h1 id="linkedin-een-belangrijke-bron">LinkedIn, een belangrijke bron</h1>
<p>Leve LinkedIn! Je kunt ongelofelijk veel informatie vinden over wie waar in welke positie iets te zeggen heeft. Maar kun je iemand zomaar benaderen? En wat vertel je wel in een e-mail en wat niet?</p>
<p>Onze eerste e-mails waren weinig informatief. We wilden immers niet ons idee weggeven. Maar hierdoor kregen we nauwelijks of geen reactie.</p>
<p>We probeerden steeds verleidelijkere e-mails op te stellen met voldoende informatie om nieuwsgierigheid naar het idee op te wekken. En na weken van proberen kregen we eindelijk een positieve reactie. We sprongen een gat in de lucht. We werden uitgenodigd in het hoofdkantoor van ABN AMRO in Amsterdam.</p>
<p>In een glazen kooi in het midden van een grote ruimte werden de gordijnen dichtgeschoven. We presenteerden de Zakgeldapp aan twee sympathieke mannen van midden dertig werkzaam op de afdeling Nieuwe Media.</p>
<p>Eén van de mannen, die zelf drie kinderen had, werd razend enthousiast. Maar al snel werd duidelijk dat er binnen de ABN AMRO geen ruimte is om complexe apps als de onze te ontwikkelen. Een project als de Zakgeldapp, een tool gekoppeld aan een bankrekening van kinderen, zou eindeloze juridische procedures met zich mee brengen. Dat kon wel tien jaar duren.</p>
<p>Maar hij overtuigde ons dat we vooral door moesten gaan. Wij hadden namelijk in ons hoofd dat de app gekoppeld moest zijn aan een echte bankrekening, maar hij overtuigde ons ervan dat dat helemaal niet nodig was. Voor kinderen is het virtuele geld in de app serieus geld. Als ouders de virtuele portemonnee serieus nemen dan is in de ogen van kinderen het virtuele geld net zo echt als fysiek geld of geld op een bankrekening. Dit inzicht gaf ons de ruimte om ook aan andere organisaties te denken dan alleen aan banken.</p>
<h1 id="gat-in-de-markt">Gat in de markt?</h1>
<p>Een ander inzicht dat we tijdens deze ontmoeting kregen was, dat wij dachten dat we voor de bank een gat in de markt hadden bedacht om nieuwe klanten te werven. Maar dat bleek helemaal niet het geval te zijn.</p>
<p>Het was ons namelijk opgevallen dat geen enkele bank probeerde nieuwe klanten te werven in de leeftijdscategorie van 6 t/m 12 jaar, terwijl het ons juist een ideaal moment leek om een rekening te openen voor de bankzaken van mijn dochter. Zij zou op deze leeftijd spelenderwijs leren omgaan met haar zakgeld door te sparen en geld uit te geven via de bank. Dat was wellicht een goed idee voor ouders maar niet lucratief voor een bank werd ons verteld. Kinderen sparen op die leeftijd zulke kleine bedragen dat de kosten (80,- euro per kind per jaar) niet opwegen tegen de baten. Daarnaast is de kans heel groot dat, wanneer de kinderen gaan studeren of bijvoorbeeld een hypotheek aanschaffen, zij op dat moment overstappen naar een andere bank met het beste aanbod: weg investering van tien jaar.</p>
<h1 id="beschermen-van-je-idee">Beschermen van je idee</h1>
<p>Door de enthousiaste gesprekken, kreeg ik steeds meer het idee dat ik serieus iets goeds had bedacht. Maar hoe bescherm je een goed idee?</p>
<p>Tot nu toe werkte ik als grafisch ontwerper hoofdzakelijk voor opdrachtgevers in de culturele sector. Ik had nog nooit te maken gehad met het beschermen van een idee. Dat moest dus uitgezocht worden.</p>
<p>Eerst onderzochten we de mogelijkheden om een octrooi aan te vragen. Dit bleek een hele kostbare zaak en na wat telefoontjes kwamen wij erachter dat je een idee voor een app in Europa helemaal niet kunt beschermen.</p>
<p>Wat wel kan is het gratis vastleggen van het idee via de Belastingdienst. Door een aangetekende brief naar de Belastingdienst te schrijven met daarin een omschrijving van het idee, leg je vast op welke datum jij het idee hebt bedacht. Hiermee kun je bij eventuele ‘rivalen’ aantonen dat jij de eerste was met dit idee.</p>
<p>Sinds enige tijd brengt de Belastingdienst kosten in rekening voor deze dienst. De goedkoopste optie is nu om een aangetekende brief naar jezelf te sturen.</p>
<p>Doordat de app in Europa niet kan worden beschermd, werd de angst groter dat het idee ‘gepikt’ zou worden. Maar voor de voortgang van het proces zouden we nog heel veel gesprekken met diverse partijen, zoals financiers, programmeurs, illustrators, testpersonen enz. moeten voeren, dus hadden we een formulier nodig, waarmee mogelijke stakeholders zwijgplicht<sup>46</sup> aangaan.</p>
<p>Leve het internet. Je kunt vrij gemakkelijk juridische standaardformulieren vinden op dit gebied.</p>
<p>En daar sta je dan als ontwerper. Ineens begin je een gesprek met het laten ondertekenen van een drie pagina’s tellend juridisch formulier!</p>
<p>Dat werkte vaak niet. Mensen werden zenuwachtig van de ingewikkelde juridische taal en het feit dat ze zich belemmerd voelden in hun vrijheid. De belangrijkste ‘verontwaardiging’ kwam voort uit het schenden van vertrouwen. Iemand vertrouwen op zijn woord is in Nederland een belangrijke waarde. Wellicht lag het falen ook aan het feit dat ik het formulier weinig overtuigend tevoorschijn haalde en mij van te voren al verontschuldigde voor het verzoek. Het viel op dat programmeurs meestal heel anders reageerden. Zij waren gewend met dit soort formulieren te werken.</p>
<h1 id="experts-betrekken">Experts betrekken</h1>
<p>Programmeurs waren de eersten die wij spraken over het concept van de app. We wilden feedback van ervaren app-bouwers. De eerste die we spraken was een vriend van Silke. Hij was buitengewoon vriendelijk en behulpzaam. Hij gaf aan dat er veel te veel informatie op een ‘pagina’ werd aangeboden. Bij goed functionerende apps op je smartphone is het heel gebruikelijk dat je objecten, in dit geval vijf varkentjes, niet tegelijkertijd toont maar slechts een varkentje per pagina. Door naar rechts en links te swipen komen de andere varkentjes in beeld.</p>
<p>Dit was een inzicht waar we eerst niet heel erg blij mee waren. Het had ons juist beter geleken als alles lekker overzichtelijk op één pagina stond. Terug naar de tekentafel, naar internet en surfen in de App Store om de beste manieren te onderzoeken. De vriend van Silke had gelijk.</p>
<p>Doordat we nu veel meer ruimte hadden per spaardoel konden we de spaardoelen (speelgoed) erbij tekenen. Een visualisatie van het te sparen object inclusief een steeds blijer wordend varkentje zorgde voor een optimale weergave van het te sparen doel. Door de nieuwe richting kwamen er twee onderzoeksvragen bij:</p>
<p>Voor welke producten sparen kinderen van 6 t/m 12 jaar eigenlijk?</p>
<p>En hoe visualiseer je zulke producten zo helder en leuk mogelijk.</p>
<h1 id="doelgroepanalyse">Doelgroepanalyse</h1>
<p>We maakten een lijst van 20 producten. Hiervoor keken we op internet-sinterklaaslijstjes, deden navraag bij kinderen, bezochten de speelgoedwinkel en keken bij de grotere online speelgoed aanbieders. Van elk product heb je minstens tien verschillende voorbeelden nodig, gefotografeerd of getekend, om de meest herkenbare visualisatie te kunnen maken. Je kunt moeilijk uit het niets zomaar een kinderfiets tekenen.</p>
<p>Veel later in het proces hebben we op allerlei fronten de app opnieuw getest, ditmaal met moeders. We kregen onder meer de mogelijkheid tijdens een van de ‘Haagse Dames’-avonden de app te presenteren<sup>21</sup>. ‘Haagse Dames’ wordt georganiseerd door Babette Wagenvoort. Het is een club kunstenaars en ontwerpers die maandelijks samenkomen voor onderlinge feedback. Velen van ons werken zelfstandig, waardoor je relatief weinig mogelijkheden hebt om over je werk te sparren.</p>
<p>Een belangrijke opmerking tijdens deze bijeenkomst was dat de bij elkaar te sparen doelen nogal duur waren. Die bracht ons met beide benen op de grond. Ik had zelf de app al eerder aan een aantal moeders en kinderen in mijn omgeving gepresenteerd. In de omgeving waarin ik nu woon, vind je hoofdzakelijk tweeverdieners met een inkomen van minstens drie keer modaal. Ik had van deze moeders geen enkele keer een opmerking gekregen over te dure producten. Het was ons tot nu toe nog niet opgevallen dat er te weinig bescheiden producten tussen zaten, terwijl we juist alle lagen van de bevolking willen aanspreken.</p>
<h1 id="begroting">Begroting</h1>
<p>Er zijn vele onderzoeken die parallel lopen aan het ontwerpend onderzoek. Deze kosten altijd veel meer tijd dan je denkt. Zo vroeg ik mij af wat het feitelijk zou gaan kosten als ik de app de wereld in wilde brengen. Naast mijn eigen kosten (uren, reiskosten, studiokosten, zoals huur, internet, lunch) zou ik geld nodig hebben voor een programmeur en een illustrator/animator.</p>
<p>Ook hier begonnen we bij ons eigen netwerk. De eerste serieuze kandidaat was de programmeur Michiel van Schaik. We hadden al een aantal keren samengewerkt aan interactieve installaties voor een andere opdrachtgever.</p>
<p>Toen we de app toonden, bleek dat we op een aantal gebieden nog veel moesten leren. Ik had mijzelf wijs gemaakt dat het programmeren van een apps niet zo duur meer hoefde te zijn. Er zijn inmiddels, net als bij het bouwen van websites een heleboel kant en klare voorgeprogrammeerde functies die je als LEGO-stenen aan je programmeerwerk kunt toevoegen. Maar helaas komen in mijn app ingewikkelde handelingen voor, die je niet zomaar even kan ‘copy-pasten’. Zo wil ik bijvoorbeeld dat de app door meerdere mensen gebruikt kan worden, namelijk door ouders/opvoeders en door hun kinderen. De opvoeders hebben ieder een eigen wachtwoord dat toegang geeft tot handelingen die alleen opvoeders mogen verrichten. Zo kunnen de opvoeders geld toekennen en verwijderen, en zien hoeveel hun kind voor spaart en waarvoor. De kinderen hebben elk hun eigen ingang. Zij kunnen het verkregen zakgeld verdelen in verschillende spaardoelen, hun spaaroverzicht bijhouden in grafieken en zien waar ze hun geld in het verleden aan hebben besteed.</p>
<p>Het liefst wilden we de app op allerlei media laten functioneren: op zowel Android als Apple, op smartphone, tablet én een website. Al snel bleek dit een vrijwel onmogelijke opgave en konden we ons enkel richten op smartphone en tablet en het liefst op een van één de twee providers: Apple of Android.</p>
<p>Op een website moet je zaken voor gebruikers namelijk op een totaal andere manier visualiseren. Je kunt bijvoorbeeld geen muntjes naar spaardoelen swipen.</p>
<p>Verder bleken de programmeertalen voor Apple en Android totaal anders te zijn. Een versie voor Apple en een versie voor Android kost gewoon twee keer zoveel, want je moet letterlijk alles opnieuw programmeren.</p>
<p>Maar mijn ambitie was groot. Ik vond het geen goed idee om alleen voor bijvoorbeeld Android-telefoons de Zakgeldapp te programmeren. Het zou heel teleurstellend zijn als de app zou uitkomen en jouw vriendje hem wel zou kunnen downloaden en jij niet omdat je een andere provider hebt.</p>
<p>Michail van Schaik maakte een ruwe schatting: twee keer 10.000 euro excl. btw. Waarbij ik mij goed realiseerde dat als ik naar een groot app ontwikkel bedrijf zou gaan ik waarschijnlijk het vijfvoudige kwijt zou zijn.</p>
<p>Het zoeken naar een juiste illustrator leek aanvankelijk een stuk makkelijker maar dat viel erg tegen. Het leek wel of animatoren en illustratoren onvindbaar waren op internet. Waarschijnlijk heeft dat ook te maken met het feit dat je in tegenstelling tot een programmeur, een illustrator in een paar seconden kunt beoordelen, of beter gezegd veroordelen, op zijn tekenstijl. Velen vielen daarom direct af omdat het of illustratoren, animatoren waren voor volwassenen of juist voor kinderen tot een jaar of zes. Daarnaast bleek het niet eenvoudig om illustraties te vinden met de juiste humor, energie en aaibaarheid.</p>
<p>De eerste Nederlandse verzamelsite van illustratoren die ik tegenkwam was www.dutch-illustration.com. Duidelijk een verouderde site. Daarnaast is er een kleine verzameling illustratoren op de BNO-site (Beroepsvereniging Nederlandse Ontwerpers). De zoekfuncties op beide sites zijn voor een mogelijke opdrachtgever weinig gebruiksvriendelijk.</p>
<p>Er moest een andere manier zijn om in de illustratie- en animatiewereld door te dringen.</p>
<p>Een van de vele voordelen van lesgeven op een academie is dat je hierdoor ook ingangen hebt naar andere disciplines. In de wandelgangen sprak ik Danai Fuengshunut, hoofd van de afdeling Illustratie. Ik vertelde dat ik zocht naar een illustrator/animator die in staat is in opdracht te werken, een tekenstijl heeft die humorvol en tijdloos is en geschikt voor kinderen van 6 t/m 12 jaar. Als voorbeeld gaf ik de illustraties van de game ‘Angry Birds’, een tekenstijl die zelfs volwassenen leuk vinden maar die ook kinderen van zes aanspreekt, mits de vogels een klein beetje vriendelijker zijn getekend.</p>
<p>Ook was ik geïnteresseerd in 3D-animatie. Ik vertelde dat mijn zoekacties op internet tot op heden tot weinig resultaten hadden geleid. Volgens Danai zaten de meeste jonge illustratoren op Behance, een internationale portfoliosite voor creatieven. Het goede van Behance is dat creatieven zich gratis kunnen inschrijven en dat je een aantal slimme zoekfuncties kunt invoeren, zoals illustrator en animator met kenmerken als ‘dieren’, ‘karakter’, of met een specifieke tekenstijl. En je kunt zien waar de illustrator werkt.</p>
<p>Ik raakte geïnteresseerd in 3D-animatie. Ik zag dat in veel games, 3D-karakters voorkomen en het leek mij een ideale manier om de varkentjes te animeren. Als je eenmaal het varkentje getekend had en het skelet in het varkentje geconstrueerd, dan kon je daarna het varkentje alle kanten op laten bewegen. Deze stijl is in rap tempo razend populair geworden.</p>
<p>Na een klein onderzoek bleek dat de meeste 3D-animatoren in Nederland bij bedrijven werken waar ze in teams aan één animatie werken. De een tekent het karakter, de ander het skelet en weer een ander verzorgt de soepele beweging. Daarnaast werkten deze bedrijven hoofdzakelijk voor de commerciële wereld. De moed zonk mij in de schoenen. Waarschijnlijk koste het animeren van zulke varkentjes 100.000 euro als ik bij zo’n bedrijf een offerte zou aanvragen.</p>
<p>Na grondig surfen op het internet kwam ik bij een Belgische animator Kingcoma terecht. Hij was nog maar een paar jaar afgestudeerd en deed alles zelf. Hij had een grappige tekenstijl en vooral zijn timing, de momenten waarop de beweging moest plaatsvinden, was zeer goed en daarom grappig.</p>
<p>De offerteaanvraag bestond uit het animeren van zes varkentjes en spaardoelen. Aangezien hij in België woonde en ik het veel te druk had met andere projecten, stuurden wij de Keynote presentatie op. We kregen een positieve reactie op het idee van de app. Hij kon deze animaties maken voor 20.000 euro excl. btw.</p>
<p>De externe kosten zouden dus totaal 40.000 euro bedragen.</p>
<p>Een half jaar later werd de digitale wereld ineens plat. De knoppen op smartphones en websites veranderden snel van 3D-knoppen die je in kon drukken naar platte knoppen die hooguit licht verkleurde als je met je vinger of pijltje in de buurt kwam. Ook de platte illustraties werden ineens weer populair. Ik besloot voorlopig even geen enkele illustrator te kiezen.</p>
<h1 id="draagvlak-creëren">Draagvlak creëren</h1>
<p>Het allereerste contact met het Ibig (Nationaal Instituut voor Budgetvoorlichting) was met Manon van der Struik op zes december 2012. We kregen per mail het vriendelijke antwoord terug dat het Ibig veel verzoeken krijgt van organisaties met goede ideeën en daardoor niet op alle verzoeken in kon gaan. Ook daar had ik nooit bij stil gestaan. Er zijn heel veel mensen die denken dat ze een goed idee hebben.</p>
<p>We waren in die tijd net met het nieuwe ontwerp voor de interface van de app bezig, dus besloten we deze eerst goed uit te laten kristalliseren alvorens opnieuw een poging te wagen.</p>
<p>Half mei stuurden wij een nieuwe email die werd beloond met een afspraak op 24 juni 2013.</p>
<p>In een klein kamertje toonde we onze app aan Floor Sanders, Manon van der Struik en Corina Meijer. Het was geweldig om te zien dat zij, minstens net zo enthousiast waren als wij.</p>
<p>Een dag later stuurden wij de one-pager met alle kenmerken van de app en de presentatie van de app op naar het Ibig. Manon zou de presentatie intern presenteren aan de beslissingsbevoegden.</p>
<p>Meestal vind ik dat geen goed idee. Ik presenteer het liefst zelf mijn eigen creaties. Niemand kan met meer enthousiasme over een ontwerp vertellen dan jij als ontwerper zelf! Daarnaast kun je direct zien waar twijfels zijn en kun je eventuele onduidelijkheden wegnemen. Maar ik was na zoveel maanden al zo blij dat we binnen waren dat ik het liet gaan.</p>
<p>Op negen juli 2013 kregen we positief bericht. ‘Dirk, onze adjunct-directeur, gesproken en (ook) hij ziet een grote toegevoegde waarde voor het Ibig (en voor het concept!) als wij als het Ibig deze app gaan helpen ontwikkelen en promoten. Hij wil graag op korte termijn onderzoeken of en hoe we met jullie kunnen samenwerken om dit concept succesvol ten uitvoer te brengen.’</p>
<p>Ons geluk kon niet meer op en kinderlijk enthousiast schoven we wederom in Utrecht aan tafel op 15 juli 2013. Dit keer met: Dirk, Floor van het Ibig en Leonie, mijn nieuwe stagiaire (Silke had inmiddels een leuke baan gevonden en kon daarom niet meer mee).</p>
<p>In mijn aantekeningen van dit overleg lees ik dat we het hebben gehad over het gezamenlijk werven van fondsen, of de app wordt uitgebracht als onafhankelijke Zakgeldapp of als de ‘Ibig Zakgeldapp’, over auteursrecht<sup>47</sup> (blijft bij de ontwerper) en de kosten: 50.000 euro voor het programmeren/animeren en 50.000 euro voor het ontwerp en begeleiding etc. Ook hadden wij uitgezocht dat de App Store 30% van het totale bedrag ontvangt. Een in mijn ogen aanzienlijk bedrag voor het in de virtuele winkel mogen zetten van een app. De resterende 70% zouden we, het Ibig en Studio Renate Boere, kunnen verdelen. Ook spraken we af dat ik betrokken zou blijven, als er bijvoorbeeld uitbreidingen zouden komen. Het Ibig spreekt op zijn beurt uit dat het graag een duurzame relatie ziet en dit vast wil leggen in een intentieverklaring<sup>44</sup>.</p>
<p>Tot slot hadden wij bedacht dat het goed zou zijn als de Zakgeldapp in ‘De week van het geld’ in maart 2014 zou worden gelanceerd. ‘De week van het geld’ is een jaarlijks terugkerend evenement, georganiseerd door het Ministerie van Financiën, waarin een week lang aandacht wordt besteed aan het leren omgaan met geld op alle basisscholen van Nederland.</p>
<p>Het contact met het Ibig is mede door ons contact met Sasja van der Knoop, Relatiemanager ‘Wijzer in geldzaken’ de organisatie die de Week van het geld organiseert, ontstaan. Deze pittige moeder, wilde ons graag helpen, nadat ze de presentatie van de Zakgeldapp had gezien. Ze was zo enthousiast dat ze ons koppelde aan allerlei belangrijke mensen binnen de financiële sector.</p>
<p>Ook vertelde ze ons dat al twee generaties kinderen zeer slecht kunnen omgaan met financiën, volgens haar vanwege het feit dat kinderen pas vanaf twaalf jaar een bankrekening mogen aanschaffen. Ouders hebben vanaf die leeftijd (puberteit) veel minder controle over hun kinderen. Grote problemen ontstaan bij VMBO<br />
scholieren die soms op hun zestiende al 15.000 euro schuld hebben.</p>
<p>Deze Zakgeldapp zou echt een uitkomst zijn. Helaas had ‘Wijzer in geldzaken’ zelf geen ton om de app te financieren. Maar zij zag mogelijkheden voor een grote publiciteitsstunt voor de app in de Week van het geld. Deze wordt elk jaar geopend door Koningin Maxima. Silke en ik waren al wild aan het fantaseren over een campagne waarbij we de prinsesjes een echt varkentje voorzien van hun favoriete spaardoel<br />
een wedstrijdje lieten spelen, een soort ‘caviarace’ zoals je vroeger op de TV zag.</p>
<p>Maar zover was het nog niet. We spraken af dat het Ibig aan een planning<sup>37</sup> en een concept intentieovereenkomst zou werken. Wij zouden ons druk maken over een subsidieaanvraag.</p>
<h1 id="innovatief-ontwerp">Innovatief ontwerp?</h1>
<p>We waren al een tijdje zelf de financiële mogelijkheden aan het onderzoeken om de app te realiseren voordat we contact hadden met het Ibig. We deden onderzoek naar fondsen voor een mogelijke subsidie, een tijdrovende klus omdat elke organisatie andere doelen nastreeft en die meestal in een vier-pagina’s-tellend formulier probeert te beschrijven. De meeste kans zagen we in een aanvraag bij het stimuleringsfonds Creatieve Industrie. Dit deelden we mee aan Dirk van het Ibig. Hij was meteen bereid de subsidieaanvraag die wij aan het formuleren waren te controleren.</p>
<p>Subsidieaanvragen zijn op heel veel fronten zeer nuttig maar extreem tijdrovend. Ze bestaan meestal uit een eindeloze vragenlijst over jouw beroepspraktijk en over het te ontwikkelen project. Hierdoor wordt je als ontwerper of kunstenaar gedwongen om zeer zorgvuldig te formuleren waar je precies mee bezig bent en vanuit welk grotere context<sup>13</sup> jij je onderzoek start. Eigenlijk waren we daar nog helemaal niet zo mee bezig geweest, maar door de subsidieaanvraag kwamen wij erachter dat een goed onderbouwd verhaal over de geschiedenis van geld een toegevoegde waarde zou kunnen zijn voor het hele project. Zo startten wij een onderzoek naar de geschiedenis van geld en probeerden te beschrijven waarom de app zo belangrijk is in de context van de geschiedenis van geld tot en met de crisis in het begin van het jaar 2000. Hiervoor heb ik mijn goede vriendin Miranda Timmers om hulp gevraagd. Ik had in die tijd zelf geen tijd om een goed stuk te schrijven. Miranda is afgestudeerd historicus en schrijfster van veel educatieprogramma’s voor het Haags Gemeentemuseum. Zij had tijdelijk geen werk en wilde iets doen. Ze heeft een geweldige intro geschreven. Zonder haar was de aanvraag nooit verstuurd.</p>
<p>Een van de lastigste vragen in de subsidieaanvraag was: ‘Wat is vernieuwend aan dit project?’ ‘Tja, wat is vernieuwend aan een app?!’</p>
<p>Bij nader inzien was wellicht niet duidelijk genoeg vermeld dat deze app een voorbeeld kan zijn voor de grafisch ontwerpwereld. De Zakgeldapp zou een van de weinige voorbeelden zijn van een betekenisvolle interactieve tool, die aantoont dat een grafisch ontwerper in staat is zelf projecten te initiëren die bijdragen aan een betere maatschappij door – in dit geval – kinderen beter te leren omgaan met geld.</p>
<p>Helaas hebben we deze subsidie niet gekregen. Het commentaar was dat het Stimuleringsfonds voor de Creatieve Industrie hoofdzakelijk projecten stimuleert die direct ten goede komen aan ontwerpers. Een tentoonstelling of congres over ontwerpen voor ontwerpers heeft dus meer kans op subsidie. Natuurlijk ben je dan meteen teleurgesteld en boos dat het fonds geen subsidie geeft voor projecten die een werkelijk maatschappelijk belang dienen en daarom juist een goed voorbeeld zouden zijn voor de ontwerpwereld!</p>
<p>Even slikken en doorgaan.</p>
<p>Het Ibig stuurde mij op 18 juli 2013 een concept intentieovereenkomst. Dit was de allereerste intentieverklaring ooit aan mij gericht. Ik schrok daarom een beetje van de juridische ‘dreigende taal’. Er werd bijvoorbeeld strikte geheimhouding geëist. Op 13 september kwam de tweede meer uitgewerkte versie van de intentieovereenkomst. Ik twijfelde en stuurde de verklaring daarom door naar mijn boekhouder, mijn enige contact met een beetje juridische ervaring. Volgens mijn boekhouder was dit een normale intentieverklaring. Hij had nog een paar puntjes ter aanvulling. Op negen oktober stuurde ik mijn opmerkingen terug naar het Ibig.</p>
<p>Intussen had ik een mailtje van Barbara Gerver gekregen. Zij is sponsorwerver bij het Ibig. Ze schreef dat ze samen met Floor en Dirk driftig aan het nadenken was over financierings- en afzetmogelijkheden van de Zakgeldapp en had een afspraak geregeld met Woman Inc. in Amsterdam. Annebel ter Brugge van De Velta Loord Stichting (Een stichting dat goede doelen financiert die iets te maken hebben met geld.) zouden er ook bij aanwezig zijn.</p>
<p>Op 14 oktober 2013 hadden wij een half uurtje eerder afgesproken met Barbara in Amsterdam. Het bleek een aardige vrouw en ze was ook moeder van twee kinderen. Barbara had het vermoeden dat Woman Inc. over veel geld beschikte, maar het werd tijdens het gesprek al vrij snel duidelijk dat deze organisatie, net als het Ibig, eerst aan sponsorwerving doet, voordat ze een project kan starten. Saskia de Hoog, programma- en onderzoek coördinator bij Woman Inc. was enthousiast over de app en beloofde ons publiciteit op hun site als de app er uiteindelijk zou zijn. Zeker geen slecht vooruitzicht: gratis publiciteit voor de app is minstens zo hard nodig als geld.</p>
<p>Net voordat wij een afspraak hadden met Woman Inc. had Annebel ter Brugge van Velta Loord er een afspraak. Barbara had de ontmoeting slim gepland, zodat we niet alleen met Woman Inc. aan tafel zaten maar ook met Annebel. Ook zij werd enthousiast van het idee en nodigde ons vervolgens uit om een presentatie te geven op de hoogste verdieping van het hoofdgebouw van verzekeringsmaatschappij Velta Loord.</p>
<p>Ik begon een beetje door te krijgen welke instanties wel en welke instanties geen geld hebben. Velta Loord Foundation sponsort bijvoorbeeld kleinschalige projecten. Projecten die direct hulp bieden aan mensen om hun financiële zelfredzaamheid te vergroten. Voor grote bedragen moet je bij de echte grote financiële organisaties zijn.</p>
<p>Op 13 januari hadden we een afspraak met de Brandmanager van Velta Loord, Fred Hekel. Wederom in een glazen kooi (blijkbaar zijn alle financiële instanties gevallen voor het toverwoord transparantie) gaf ik samen met Dirk en Barbara van het Ibig aan Annebel ter Brugge en Fred Hekel opnieuw een presentatie. Ik had hem, zoals elke keer, aangepast aan het bedrijf waar ik hem gaf. Daarnaast had ik samen met Barbara gekeken naar de taal waarin het Ibig spreekt tegen stakeholders en publiek. Zo spreekt het Ibig van opvoeders i.p.v. ouders. Er zijn immers ook opvoeders die geen van beide ouder zijn. Ook de zinsnede: ‘Het vergroten van de zelfredzaamheid van de Nederlander’, een speerpunt van de laatste jaren in het beleid van de overheid en dus ook van het Ibig kreeg, een belangrijke plaats in de presentatie.</p>
<p>Fred Hekel was een man van weinig woorden, maar hij was enthousiast over de app. Hij wilde wel praten over een financiering van een ton maar dan zou de app wel de Velta Loord Zakgeldapp moeten gaan heten.</p>
<p>Later in een nabijgelegen café bespraken Dirk, Barbara en ik de uitkomst van het gesprek. Voor mij was het geweldig om te horen dat iemand bereidt was de app te financieren. Uiteraard begreep ik ook meteen dat dit niet was wat het Ibig voor ogen had. Het Ibig wilde graag de Ibig Zakgeldapp. Het idee werd geboren om drie grote sponsoren voor de app te zoeken. Deze sponsoren zouden dan meegenomen worden in de Ibig Zakgeldapp-campagne. Het maakte mij niet uit. Als hij er maar komt, dacht ik.</p>
<p>Daarna hoorde ik drie maanden lang niets.</p>
<p>Per e-mail stuurde Dirk mij de conceptovereenkomst met aanpassingen naar aanleiding van ons gesprek, dat diezelfde dag had plaatsgevonden. Hij wilde nu toch echt vaart in het afronden van het contract. De ingewikkelde intentieverklaring, die ik nooit getekend had, was veranderd in een conceptovereenkomst, zonder dat mijn voorgestelde punten van verandering besproken of veranderd waren. Destijds had een bevriende advocaat van mijn boekhouder mij geadviseerd niet te tekenen, vanwege het opgeven van mijn auteursrecht en het voorgestelde verdienmodel<sup>40</sup>.</p>
<p>De bevriende advocaat ontmoette ik in een heel sjiek pand in Den Haag. Aan een veel te grote tafel liet ik opnieuw mijn presentatie zien. Ook hij raakte zeer enthousiast en zag vele mogelijkheden, zoals het opzetten van een eigen BV voor deze app. Ik kreeg het er Spaans benauwd van. Maar het was geweldig om te merken dat ook dit mogelijk was.</p>
<p>Maar ja, nog een bedrijf opzetten? Een BV nog wel, naast het geven van les en lezingen, het runnen van de al veel te drukke Studio Renate Boere en Stichting DRS22. En dat, met mijn extreme aversie voor alles wat met financiën en administratie te maken heeft. Het duizelde mij. Ik begreep dat hij enorme financiële kansen zag met deze app, mits ik een bedrijf zou starten: De Zakgeldapp BV.</p>
<p>Ik had mij al eerder gerealiseerd dat deze app ook uitermate geschikt is om reclame op te maken voor speelgoed of bijvoorbeeld Unox Rookworst. De varkentjes zouden dan tijdens de nieuwjaarsduik Unox-mutsjes kunnen dragen. Later kreeg ik nog een hele slimme tip van een ervaren app-ontwikkelaar om bijvoorbeeld een hele digitale catalogus van bijvoorbeeld Bol.com te koppelen aan de spaardoelen.</p>
<p>Een prachtig vooruitzicht, maar ik deed wat ik altijd doe bij het nemen van moeilijke financiële beslissingen: Ik laat het liggen, ik kwam er niet uit.</p>
<p>Veel later besefte ik waarom niet. Ik studeerde inmiddels aan de Master Design. Tijdens een van de lessen vertelde een medestudent dat hij na zijn afstuderen Product Design aan de Universiteit Delft een medicijndispenser had ontwikkeld.</p>
<p>Twintig jaar lang had het hem beziggehouden. Hij had onlangs zijn bedrijf verkocht. Het had hem geen windeieren gelegd, maar hij realiseerde zich door de jaren heen dat hij ondernemer was geworden en nauwelijks nog iets had ontworpen. Dat zou niets voor mij zijn. Ik besefte eens te meer dat de stap van ‘dienend’ grafisch ontwerpen voor opdrachtgevers naar het ontwikkelen van zelf-geïnitieerde producten grote nadelen heeft. Reden te meer om de Zakgeldapp zo snel mogelijk te laten ‘adopteren’ door het Ibig.</p>
<p>De druk vanuit het Ibig werd een beetje opgevoerd. Ineens werd mij verteld dat ze geen stappen meer gingen ondernemen als ik niet eerst zou tekenen, het was inmiddels alweer juni en dus twee maanden geleden dat Dirk mij de conceptovereenkomst stuurde. Ik begreep hun standpunt maar kon mij niet vinden in hun contract. Ik moest snel handelen maar had het ontzettend druk op de studio.</p>
<p>Het voelde niet goed om de bevriende advocaat te vragen het hele document te herzien. Daar voel ik mij nog steeds een beetje schuldig over. Hij had immers al vrijblijvend advies gegeven. Maar het veel te sjieke pand bracht waarschijnlijk ook een heel duur prijskaartje met zich mee en bovendien kwam ik er tijdens het gesprek achter dat hij weinig tot niets over auteurs- en gebruikersrecht wist. En dat was één van mijn grote struikelblokken in het contract. Als hij dat zou moeten uitzoeken, zo dacht ik, zou ik wellicht duizenden euro’s verder zijn. Maar bij wie kon ik dan wel terecht met vragen over auteursrecht?</p>
<p>Natuurlijk, de BNO, de Beroepsvereniging Nederlandse Ontwerpers, waarom had ik daar niet eerder aan gedacht. Ik belde Kitty de Jong op. Kitty is zakelijk adviseur bij BNO. Ik kende Kitty nog van vroeger toen zij zakelijk leider was bij Studio Dumbar en ik daar stage deed. Ze was meteen bereidt een afspraak met mij te maken, en zo vertelde ik Kitty een paar dagen later mij ervaringen met het Ibig.</p>
<p>Voorafgaand aan de afspraak had ik haar deze e-mail gestuurd. Ik had een poging gedaan mij te verdiepen in samenwerkingsovereenkomsten<sup>45</sup> en had via de site: www.ikwordzzper.nl een standaardovereenkomst gedownload. Hierdoor zag ik dat een aantal essentiële vragen, niet in de overeenkomst met het Ibig onbeantwoord bleven, zoals: Wat is de verantwoordelijkheid van de ontwerper? Welke activiteiten moet hij uitvoeren? Welke goederen of informatie moet hij ter beschikking stellen?’ Want in de samenwerkingsovereenkomst stond nergens dat Studio Renate Boere de app heeft ontworpen en verantwoordelijk is voor de uitvoering. En nergens stond dat het Ibig verantwoordelijk is voor de publiciteit. Ook andere vragen bleven hangen: Wie betaalt welke kosten? En wie doet welke investeringen? Wanneer eindigt de samenwerking? En wat gebeurt er dan met de klanten? En met eventuele concepten, teksten en software? Wie krijgt deze?</p>
<p>Het werd mij duidelijk dat ik veel zakelijker te werk moest gaan.</p>
<p>Dat bevestigde Kitty tijdens ons gesprek. Ik had natuurlijk al vanaf het begin een helder standpunt wat betreft de financiën in moeten nemen, maar het was nog niet te laat. Volgens haar zijn er geen spelregels over auteursrecht en percentages van winst voor de ontwerper, maar kun je die wel schatten op basis van het aantal uren dat je besteed hebt. Verder is het ook een kwestie van bluffen. Laat zien en voelen wat je waard bent. Dat had ik tot dan toe veel te weinig gedaan.</p>
<p>Kitty koppelde mij aan Anouk Siegelaar, Adjunct-directeur/jurist bij de BNO. Met haar had ik een week later een afspraak.</p>
<p>Beide dames hebben mij enorm gesterkt in het idee dit proces veel zakelijker aan te pakken. Ze gaven mij het advies een eigen jurist in de arm te nemen. Kitty kende een goede jurist die net een paar maanden voor zichzelf was begonnen, Ernestine Idenburg. Ze had tot voor kort als jurist bij een architectenbureau gewerkt en had dus ervaring op het gebied van ontwerpen en auteursrecht.</p>
<p>En zo had ik 21 oktober 2014 een kennismakingsgesprek met Ernestine. Zij was een krachtige dame uit Amsterdam, met een zware stem, maar een charmante glimlach. Perfect, dacht ik. Het grootste voordeel was nu dat ik, weliswaar tegen betaling, meteen ruggenspraak had over alle zetten die genomen moesten worden. Ten eerste moest er snel een afspraak komen met het Ibig. Ik voelde dat Dirk licht geïrriteerd raakte over mijn trage handelen en het niet tekenen van de overeenkomst.</p>
<p>En dat bleek ook zo te zijn. Begin november hadden Ernestine en ik een afspraak bij het Ibig. Dirk bleek in het begin inderdaad geïrriteerd maar Ernestine bleef uiterst kalm en benadrukte ons gezamenlijk doel, namelijk het vergroten van de zelfredzaamheid van de Nederlander op financieel gebied door het realiseren van de Zakgeldapp. Wat een beetje hielp was, dat Floor van het Ibig beaamde dat in het contract van Dirk een aantal cruciale punten niet waren opgeschreven.</p>
<p>Dirk kalmeerde door de charme van Ernestine en het gesprek verliep daarna zakelijk en opbouwend. Dit had ik nooit alleen gekund. Ik had met geen enkel steekhoudend argument mijzelf fatsoenlijk kunnen verdedigen. Een nieuwe wind doet soms wonderen.</p>
<p>De lucht was weer opgeklaard en Ernestine ging aan het werk. Als eerste schreef ze een verslag over de gemaakte afspraken die middag. Daarna schreef ze een geheel nieuw, ook voor mij, leesbaar contract, namens Studio Renate Boere. Ook dit contract ging natuurlijk nog een paar keer heen en weer tot beide partijen tevreden waren.</p>
<p>En zo vierden Dirk, Ernestine, Floor en ik bij café Olivier te Utrecht op zes januari 2015 ons akkoord.</p>
<h1 id="ui-ux-designer">UI / UX designer</h1>
<p>Ondertussen waren we de maanden daarvoor gewoon doorgegaan met diverse onderzoeken rondom de Zakgeldapp.</p>
<p>Aangezien we vanaf dag één niets wisten over het ontwikkelen van apps, leerden we gaande het proces dat je er nog niet bent met alleen een gevisualiseerd concept<sup>10</sup>. Dit is misschien voldoende voor het vinden van mogelijke geïnteresseerden, maar voor een app-bouwer moet je elke handeling bedacht en gevisualiseerd hebben. Dat leek mij nog een flinke kluif.</p>
<p>Er zijn twee manieren om dit te doen:</p>
<ol style="list-style-type: decimal">
<li><p>Je schetst elke handeling die voorkomt in de app. Dat is het zogeheten functioneel ontwerp<sup>17</sup>. Op basis daarvan tekent de illustrator/ontwerper alle achtergronden, voorwerpen, knoppen en illustraties. Volgens ervaren app-bouwers is dat een tijdrovende en ouderwetse methode.</p></li>
</ol>
<ol style="list-style-type: decimal">
<li><p>Je laat een app-architect het skelet van de app tekenen: Dit is een ingewikkelde technische tekening van lijnen en codes die elkaar kruisen en met elkaar verbonden zijn. Vanuit dit skelet wordt bepaald hoeveel ‘pagina’s’ er nodig zijn en welke knoppen je waar allemaal nodig hebt en waar.</p></li>
</ol>
<p>Heel in het begin wilde een van mijn stagiaires Joshua Koomen gaan voor optie twee, het skelet. We kwamen er al snel achter dat deze methode voor mij niet werkte. Er waren nog heel veel handelingen niet bedacht en doordat het skelet nu in abstracte taal was getekend wist niemand meer – of in ieder geval ik niet meer – wat nu wel en wat niet functioneerde. Mijn lieve Italiaanse stagiaire Maria Cristina Di Termine kreeg daarom de uitdaging de app volgens de eerste methode uit te tekenen.</p>
<p>Vele versies volgden. Door deze tijdrovende maar begrijpelijke methode hebben we nog heel veel details toe kunnen voegen. Stap voor stap werd inzichtelijk hoe de app werkte. Van de beschrijving in de App Store, het installeren voor ouder en kind tot en met het sparen van spaardoelen. Daarnaast hebben we nog een aantal leuke opties toegevoegd, zoals het kiezen of zelf fotograferen van achtergronden, de keuze van verschillende portemonnees en de functie dat je nu zelf foto’s kunt maken en toevoegen van objecten waarvoor je wilde sparen.</p>
<h1 id="kansen-vergroten-product-koppelen-aan-event">Kansen vergroten:<br />
product koppelen aan event</h1>
<p>September 2015 kreeg ik een telefoontje van Barbara Gerver dat het Ibig volgend jaar zijn 55-jarig bestaan viert. Naar aanleiding daarvan wilde zij alle ‘warme’ partners benaderen om geld te geven voor het realiseren van de Zakgeldapp. De app zou dan gedurende drie maanden gratis te downloaden zijn voor heel Nederland. Normaal gesproken zou de app voor 1,89 euro in de App en Android Store worden aangeboden zo hadden wij gezamenlijk besloten. Het Ibig en Studio Renate Boere zouden na aftrek van kosten, zoals updates, inkomsten genereren voor andere projecten.</p>
<p>Het Ibig was om twee redenen dit avontuur aangegaan.</p>
<p>Ten eerste zou de Ibig Zakgeldapp de eerste interactieve manier zijn om de burger te informeren over geld. Tot nu toe bood het Ibig alleen informatie aan over leren omgaan met geld op internet en in folders.</p>
<p>Ten tweede zou de Zakgeldapp mogelijk een product zijn om geld voor andere projecten te vergaren. Tot nu toe was hun grootste inkomstenbron de overheid maar ook van dit soort semipublieke instanties wordt steeds meer zelfredzaamheid verwacht. De app zou dus ook voor het Ibig een inkomstenbron kunnen worden. Na aftrek van alle kosten zou het Ibig 75 procent en Studio Renate Boere 25 procent ontvangen.</p>
<p>Natuurlijk was ik enthousiast over het idee dat het Ibig tijdens het 55-jarig bestaan de warme partners om geld zou vragen. Dit klonk als een serieuze kans om het benodigde geld binnen te halen, ook al werd van mij verwacht dat ik mee zou gaan in het aanbieden van een gratis app voor drie maanden aan duizenden Nederlanders. Bijkomend voordeel was dat al deze warme partners ook reclame zouden maken voor de app, vanwege hun bijdrage.</p>
<p>Het Ibig wilde dit doen via crowdfunding<sup>42</sup>. Zowel het Ibig als ik hadden nog nooit op die manier geld opgehaald. We gingen meteen aan de slag met het zoeken naar wat crowdfunding precies is, en welke crowdfunding-sites je hier het beste voor zou kunnen gebruiken.</p>
<h1 id="crowdfunding-goed-verdienmodel">Crowdfunding: Goed verdienmodel?</h1>
<p>Het bleek dat de meeste crowdfunding-sites werken met hele kleine bedragen.</p>
<p>Veel crowfunding-sites vragen een eerste inleg van bijvoorbeeld 200 euro. Daarnaast vragen ze een percentage van het ingelegde geld. Dat leek mij helemaal niet gunstig. In dit geval ging het om het gericht benaderen van 200 ‘warme partners’, allen bekend en bevriend met het Ibig. Als 20 partners 5.000,- euro zouden schenken, zou je het bedrag allang binnen hebben terwijl je met crowdfunding organisatie soms wel 40 procent moet afstaan!</p>
<p>Ons advies was daarom een aparte pagina op de eigen site aan te maken, waarop je je doel beschrijft en het binnengekomen bedrag zelf bijhoudt. Helaas wilde het Ibig liever een officieel crowdfunding-experiment aangaan en het ging met een organisatie in zee die geen percentage, maar een vast bedrag van één euro per donatie rekende, plus 5.000 euro voor het ontwikkelen van de webpagina. In onze ogen zonde van het geld.</p>
<p>Van Floor en Barbara begreep ik dat ze goede adviezen hadden gekregen van dit bedrijf over het formuleren van doelen op de Ibig Zakgeldapp crowdfunding-site, zoals het aangeven van verschillende bedragen die je kunt doneren. Dat is een goed idee dat vooral stimulerend werkt als je als donateur meer zichtbaarheid krijgt op de Ibig-site, naarmate je meer geeft, bijvoorbeeld met een logo in plaats van naamsvermelding. Maar het Ibig wilde er een heel sociaal gebeuren van maken, waarbij alle organisaties mee konden doen, dus ook de kleintjes met weinig geld.</p>
<p>Dat klinkt heel sociaal, maar als je geld wilt ophalen, liefst met bedragen van 5.000 euro tegelijk, dan stimuleer je bedrijven niet 5.000 euro te betalen als ze net zo goed tien euro kunnen doneren. Daarnaast was 5.000 euro het op een na hoogste bedrag dat je kon doneren! Psychologisch gezien ga je dan ongeveer in het midden van het rijtje zitten. Dat was 500 of 1000 euro.</p>
<p>Het Jubileumcongres stond in het teken van het onderzoek naar irrationeel gedrag bij uitgaven van de Nederlandse burger. Dit was een prachtige start voor het ophalen van geld bij de hun partners. Alle warme partners van het Ibig waren aanwezig, inclusief Koningin Maxima. Aan het einde van het congres - helaas, want veel belangrijke partners waren toen al vertrokken - vroeg Julia namens het Ibig, geen cadeaus aan het Ibig te geven, maar een bijdrage aan de Zakgeldapp te leveren. Een stoere daad en hoopgevend voor de Ibig Zakgeldapp. Nu zou alles toch nog goed komen, dacht ik nog. De bezoekers van het congres kregen een tas met een rapport over irrationele uitgaven van de Nederlandse burger en een kaartje met informatie over de Ibig Zakgeldapp.</p>
<p>Drie dagen later.</p>
<p>De grote bedragen bleven uit, sterker nog, er kwamen maar vijf donaties binnen en daarvan twee onder een tientje. Het Ibig heeft nog een poging gedaan hun partners met een e-mail te verleiden geld te doneren. Het leverde nauwelijks iets op. Het meest lucratief waren de persoonlijke telefoontjes gepleegd door Barbara en door Julia, met als resultaat dat er in totaal 30.000 euro is opgehaald.</p>
<p>Op crowdfunding-sites is altijd een deadline bekend wanneer het minimumbedrag opgehaald moet zijn. Hiervoor had het Ibig de datum al eenmaal verlengd.</p>
<p>Wij hadden afgesproken dat, als het bedrag van 80.000 euro bij de tweede datum niet was gehaald, wij bij elkaar zouden komen voor overleg. Ik zou een week later op vakantie gaan en wilde deze meeting graag voor mijn vakantie laten plaatsvinden. Ik was namelijk van mening dat we konden starten met het realiseren van de app nu we 30.000 euro bij elkaar hadden.</p>
<p>Op donderdag, twee dagen voor mijn vertrek kreeg ik een telefoontje van Dirk. Ik zat in de trein onderweg naar Rotterdam. Dirk vertelde mij dat in een vergadering besloten was met het project te stoppen! Mijn hart bonsde in mijn lichaam. Ik zei tegen Dirk dat er nog mogelijkheden waren om het project door te laten gaan. Ik had slecht bereik dus sprak ik vrijdag, een dag later met hem af in Utrecht.</p>
<p>Het was vergeefs. Ik vertelde mijn ideeën over het aanvullen van de crowdfundig door Studio Renate Boere en het Ibig. We hadden immers al zoveel uren aan dit project besteed en er was inmiddels 30.000 euro! We konden wat mij betreft aan de slag. Maar, zo vertelde Dirk, omdat mijn ideeën niet in het eerdere overleg waren besproken, kon hij er niet op terugkomen.</p>
<p>Op dat moment kon ik niets doen. In het contract was opgenomen dat bij het niet behalen van de einddatum zowel het Ibig als Studio Renate Boere zonder gevolgen het contract konden ontbinden. Hij betreurde dat het project niet door kon gaan, maar wilde geen mogelijkheid meer openhouden om nog iets te proberen. Daar zat ik dan mijn tranen van woede te bedwingen. Ik kon niets meer uitbrengen.</p>
<p>Tenslotte vroeg ik hem of het Ibig bereid was de app te promoten als ik andere wegen vond om de app uit te brengen. Natuurlijk, was zijn antwoord. We staan nog steeds volledig achter het concept.</p>
<p>Ik hoop nu dat hij daar niet op terugkomt. Ik had namelijk al een aantal andere opties bedacht om aan geld te komen en nu was de weg vrij om daar zelf aan te werken.</p>
<h1 id="openstaan-voor-onverwachte-stakeholders">Openstaan voor onverwachte stakeholders</h1>
<p>Zo had ik een aantal maanden eerder, een prachtige opdracht gekregen van het Ministerie van Sociale Zaken (MSZ). Mariska Streefland, kunstenaar en in deeltijd aan het werk bij afdeling Communicatie van het MSZ was bevriend met Zeger Reyers, een kunstenaar waar ik jaren geleden een boek voor heb ontworpen. Zij vond het boek nog steeds een van de mooiste boeken die zij bezat en nodigde mij daarom uit een offerte te maken voor het vervaardigen van een boek over het gebouw dat het Ministerie van Sociale Zaken eind dat jaar zou verlaten. Het boek zou een aandenken worden voor het personeel.</p>
<p>Ik had het vermoeden dat ik de opdracht niet zou krijgen als ik alleen een offerte zou maken. Daarom verdiepte ik mij in de opdracht en kreeg een prachtig idee. Een 50 pagina’s tellend boek voor het personeel over het gebouw waarin zij werken, leek mij namelijk sowieso niet zo’n grote uitdaging. Maar stel dat dit boek een fragment in de geschiedenis zou tonen over de werkende kantoormens begin 21ste eeuw, in een beeldverslag van 200 pagina’s. Het zou een waardevol document zijn voor het personeel, het Ministerie en voor iedereen die geïnteresseerd is in dit onderwerp.</p>
<p>De opdrachtgevers vonden het een prachtig idee en ik kreeg de opdracht.</p>
<p>Tijdens de eerste presentatie<sup>22</sup> vertelde ik de twee communicatiemedewerkers dat ik altijd zelf presenteer aan hun meerdere. Het was een beetje bluf maar ze gingen akkoord. Het gebeurt namelijk vaak genoeg dat, als een ondergeschikte de presentatie aan de opdrachtgever doorbrieft het verhaal niet goed overkomt. Daarnaast kan bij een rechtstreekse presentatie de ontwerper elke vraag beantwoorden en mogelijke twijfel weerleggen. En zo zat ik een aantal maanden later, nadat ik eerst aan de baas van de communicatie-afdeling de definitieve versie had gepresenteerd, aan tafel bij de secretaris-generaal, de hoogste baas van het MSZ.</p>
<p>Inmiddels had ik nog een aantal leuke details toegevoegd. De beelden in het boek waren door een fotograaf geschoten die op allerlei momenten van de dag, in een tijdsbestek van een aantal maanden, door het gebouw had gelopen.</p>
<p>Ik liet mijn stagiaire Niels Vrijdag alle foto’s sorteren op tijd van de dag. Zo ontstond er een volgorde van foto’s die van ’s ochtends vroeg tot ’s avonds laat geschoten waren. Er ontstond een document dat een ‘dag’ uit het leven van werknemers in MSZ vertegenwoordigde. In de volksmond heette het gebouw ‘Anna’. De titel van het boek was onontkoombaar: ‘Dag Anna’.</p>
<p>De secretaris-generaal vond het prachtig en ging zonder veel vragen akkoord. Toen richtte hij zich tot mij en vroeg wat ik nog meer deed naast het ontwerpen van dit boek. Deze vraag had ik totaal niet verwacht. Het was ook de eerste keer in 20 jaar dat iemand dit op zo’n moment vroeg. Ik vertelde hem dat ik bezig was met een boek voor het Gemeentemuseum en voor Museum Brabant. Terwijl ik dat aan het vertellen was besefte ik dat ik met de hoogste baas van het Ministerie van Sociale Zaken aan tafel zat en ik natuurlijk moest praten over mijn sociale projecten. Binnen één zin – ik was op dreef – begon ik over mijn samenwerking met ProDemos, Huis voor democratie en rechtsstaat, en over de Ibig Zakgeldapp. Hij was zeer geïnteresseerd en vertelde zijn twee collega’s aan tafel, waarvan een van de afdeling schuldsanering, dat dit project wellicht ook bijzonder relevant kon zijn voor haar afdeling.</p>
<p>Daarop zei ik, bij wijze van grap, dat het Ibig nog wat geld nodig had voor de uitvoering van de app. Direct greep hij zijn portemonnee voor een bijdrage. We hadden de grootste lol. Bij afscheid, ruim drie kwartier later, vertelde hij mij dat dit zijn leukste moment was van de week. Het was maandag. Een heerlijk compliment.</p>
<p>Het boek ‘Dag Anna’, zou in oktober 2015 worden gepresenteerd. Nu het Ibig niet meer verantwoordelijk was voor het zoeken van sponsors, leek mij dit een kans om de secretaris-generaal nog een keer te spreken en een serieuze afspraak te maken om meer te vertellen over de Zakgeldapp. Er was een officiële bijeenkomst georganiseerd, waarbij de Secretaris-generaal het boek ‘Dag Anna’ zou uitreiken aan zijn personeel.</p>
<p>Samen met Niels Vrijdag, de stagiaire die het meest aan dit boek had gewerkt, liep ik vijf minuten voor aanvang het nieuwe gebouw van Ministerie van Sociale Zaken binnen. Direct realiseerde ik mij dat ik altijd wat meer tijd moet inplannen voor instituten waar je niet zonder controle inkomt. Er stond een behoorlijke rij en wij waren precies op tijd, dus eigenlijk te laat. Nadat eindelijk onze paspoorten waren gecontroleerd werd er naar boven gebeld of ze ons konden komen ophalen.</p>
<p>De officiële uitreiking was gelukkig nog net niet begonnen. Ik kon wat handen schudden voordat de secretaris-generaal zijn verhaal zou starten. Helaas stapte in plaats van de secretaris-generaal een vrouw naar voren. De secretaris-generaal bleek verhinderd en zijn vervanger, een zeer krachtige vrouw van tegen de vijftig, nam de honneurs waar. Wat nu?! Daar ging mijn kans.</p>
<p>Na een paar minuten herstelde ik van mijn teleurstelling en besloot haar aan te spreken. Na afloop van haar speech, die zij bijzonder goed had voorbereid, stapte ik naar voren om haar een compliment te geven. Op dat moment zag ik in mijn ooghoek de fotograaf aanstormen. Hij was altijd beste vrienden geweest met een vroegere huisgenoot van mij. Ik had hem al jaren niet meer gezien en zou in alle andere situaties een eindeloos lang gesprek met hem voeren, maar nu had ik maar één doel. De vervangend secretaris-generaal spreken. Ik versnelde mijn pas en kon zo, zonder al te bot te zijn de fotograaf passeren. Daar stond ik dan een goed zakelijk doch vriendschappelijk gesprek te voeren, met een belangrijke stakeholder. Ik kwam snel ter zake en vertelde over mijn ontmoeting met de secretaris-generaal en zijn enthousiasme over de Zakgeldapp. Zij was zeer geïnteresseerd en zei dat ik haar kon mailen zodat zij mij in contact kon brengen met de juiste persoon op de afdeling armoedebestrijding.</p>
<p>Helaas was dat weer geen directe verbinding met een hoge ambtenaar, maar goed, er was wel een lijntje. En ik was trots op mijzelf dat ik deze kans niet voorbij had laten gaan.</p>
<p>Een aantal maanden later zaten wij, Caroline Langendoen (mijn nieuwste stagiaire) en ik, aan tafel met twee medewerkers van de afdeling Armoedebestrijding. Tot nu toe was het onderwerp armoede nauwelijks ter sprake gekomen. Het Ibig heeft als taak de zelfredzaamheid van de burger te vergroten en niet om armoede te bestrijden. Hier waren we bij het Ministerie van Sociale Zaken, waar probleemgevallen veel duidelijker worden benoemd. Als we kans zouden willen maken op een subsidie voor de Zakgeldapp, dan zou de nadruk moeten komen te liggen op preventie en bestrijding van armoede. Gek genoeg was dat in eerste instantie niet bij mij opgekomen. Is de Zakgeldapp in staat een positieve bijdrage aan armoedebestrijding te leveren? Dat werd de nieuwe vraag.</p>
<p>In de eerste seconde van onze ontmoeting voelde ik al een beetje aan dat deze uiterst charmante man van begin 40 en vrouw van begin 30 weinig beslissingsbevoegdheid hadden. Zij luisterden aandachtig naar ons verhaal, stelden goede vragen, waren zeer enthousiast over het idee en uiterst complimenteus over het functionele ontwerp van de app. Maar aan het einde van het gesprek vroegen ze ons wat wij van hen verwachtten. Dat was een vreemde vraag want ik had duidelijk in mijn mail geschreven dat wij financiers zochten voor het realiseren van de app. Daar zit je dan als ontwerper, ‘bedelend’ bij het Ministerie van Sociale Zaken om geld voor een project dat voor hun van enorme waarde kan zijn. Ik probeerde mijn lichte ergernis niet te tonen en legde uit dat er geld nodig is voor het realiseren van de Zakgeldapp.</p>
<p>Het antwoord was nog teleurstellender. Het ministerie had sinds 2015 zijn taken grotendeels overgedragen aan deelgemeenten. De deelgemeenten kregen nu geld voor het realiseren van projecten die zij belangrijk vonden. We zaten duidelijk aan de verkeerde tafel. We moesten bijvoorbeeld met de gemeente Den Haag gaan praten. Dat is best gek als je bedenkt dat de Zakgeldapp waarschijnlijk niet het enige project is dat juist niet plaatselijk, maar vooral landelijk kan worden ingezet.</p>
<p>Natuurlijk was dat een tegenvaller. In mijn beleving zou de Zakgeldapp bij het MSZ na het Ibig het beste tot zijn recht komen. Ik wilde niet opgeven. Zou de gemeente Den Haag geïnteresseerd zijn? Ik had een aantal maanden geleden in een plaatselijke krant een artikel gelezen over het schrijnende tekort aan hulp bij armoedebestrijding in Den Haag. Na een kleine zoektocht op het internet vond ik het artikel terug.</p>
<p>26.000 tot 36.000 mensen in Den Haag hebben problematische schulden. Slechts 4.000 mensen kloppen aan bij de gemeente voor hulp, waarvan er maar 1.000 worden geholpen. In een ander artikel in de NRC stond berekend hoeveel een persoon met ernstige schulden kost: totaal 100.000 euro. Toen ik dat las bedacht ik mij dat het ontwikkelen van een Zakgeldapp voor een stad als Den Haag met minstens 26.000 inwoners met ernstige schuldproblemen een uitkomst zou zijn. Deze app kost 100.000 euro, gelijk aan één inwoner met schulden. De app zou op lange termijn heel veel geld kunnen opleveren voor een stad, als haar inwoners beter zouden leren omgaan met geld.</p>
<p>Vol goede moed schreef ik een mail aan de hoogste baas van de afdeling sociale zaken bij de Gemeente Den Haag. Twee maanden hoorde ik niets. Toen ik allang dacht dat het geen zin meer had kreeg ik ineens bericht dat mijn mail in behandeling was. Twee weken later, tussen kerst en nieuwjaar kreeg ik een uitnodiging voor een gesprek met de hoogste baas schuldhulpverlening en zijn kompaan.</p>
<p>Vol enthousiasme presenteerden wij de app opnieuw, nu aan deze twee mannen van middelbare leeftijd. Ze luisterden aandachtig maar zeiden niets. Aan het einde van de presentatie was hun eerste vraag: Wat als de ouders geen geld hebben om hun kinderen zakgeld te geven? Tja, wat kon ik daar opzeggen. Natuurlijk begrijp ik dat dat een van de vele problemen is van mensen met schulden, maar ik kan dat probleem niet oplossen. Ik vertelde hem dat je ergens moet beginnen met het doorbreken van een vicieuze cirkel. Je zou de opvoeders kunnen begeleiden in het reserveren van geld op een aparte spaarrekening. Langzaam veranderde zijn houding. Het bracht hem op ideeën. Hij dacht hardop mee. Stel dat we de app zouden kunnen koppelen aan de ‘Ooievaarspas’, in Den Haag ontwikkeld voor ouders en kinderen onder een bepaalde inkomensgrens. Kinderen kunnen daarmee nu al, zo vertelde hij, bij een aantal winkels één keer per jaar een jas en schoenen kopen. Hij raakte steeds enthousiaster, maar zijn kompaan bleef stilletjes zijn hoofd schudden.</p>
<p>En toen kwam het dilemma. Hij wilde de app niet als enige gemeente financieren. Een aantal gemeenten zou moeten meedoen. Hij vroeg zich af of hij daar het Ibig voor kon inschakelen. Ik had hem al eerder verteld dat het Ibig had geprobeerd met crowdfunding geld bij elkaar te krijgen voor de app en dat dat helaas niet was gelukt.</p>
<p>Enkele weken later kreeg ik een mail van de medewerker, waarin deze mededeelde dat het Ibig niet bereid was nog meer tijd in de Zakgeldapp te steken. Ik was enorm teleurgesteld en vroeg of ik nog een gesprek met hem aan kon gaan.</p>
<p>Nogmaals meldden wij ons bij het gemeentehuis in Den Haag. Hij vertelde ons dat hij het niet zag zitten een investering op touw te zetten voor de app, ook omdat hij vermoedde dat de app vooral goed voor kinderen was waarvan de ouders redelijk tot goed met geld om kunnen gaan. Ik kan hem daarin niet tegenspreken. Je kunt immers op voorhand de app niet uitgebreid en langdurig testen<sup>14</sup>. Ook vertelde hij dat de gemeente het geld hard nodig heeft voor het direct toekennen van geld aan armlastigen.</p>
<p>Wel gaf hij ons tips over organisaties die bezig zijn met armoedebestrijding en een voorstel voor een interessant verdienmodel, mocht de app ooit het daglicht zien. De gemeente is namelijk wel geïnteresseerd in het afnemen van hoeveelheden van 1.000 tot 2.000 tegelijk. Zo had ik er nog niet naar gekeken. Als de gemeente Den Haag 2.000 apps aankoopt, het liefst tijdens de crowdfundingsactie dan kunnen we de app alsnog financieren.</p>
<p>Daarnaast had ik net voor onze deze laatste ontmoeting een hele enthousiaste mail gekregen van het Ministerie van Sociale Zaken. Er zou toch een subsidie loskomen vanuit de overheid met een aantal beleidsmatige prioriteiten:</p>
<p>kinderen in armoede, preventie van schulden bij kwetsbare groepen, maatjesprojecten voor schuldhulpverlening, preventie van schulden door budgeteducatie bij jongeren en meer maatwerk voor jongeren in schulden</p>
<p>Preventie van schulden door budgeteducatie bij jongeren. Het stond er echt. Wat een heerlijk vooruitzicht.</p>
<h1 id="het-effect-van-communiceren-over-je-werk">Het effect van communiceren over je werk</h1>
<p>Maanden gebeurde er niets. Ook bij mij niet. Ik was een klein jaartje geleden gevallen tijdens het skeeleren en had een lelijke beschadiging in mijn schouder opgelopen. Die eiste haar tol. Ik liep vrijwel dagelijks met hoofdpijn rond en mijn linkerarm was zwaar en inactief. Ik werkte alleen nog maar. Voor andere activiteiten had ik geen energie. Ik sprak nauwelijks nog af met vrienden. Een week was zwaar. Strompelend haalde ik het nog net de vrijdag en deed in het weekend alleen wat noodzakelijk was. Maandagochtend startte ik bijna hyperventilerend met lesgeven aan 22 studenten.</p>
<p>De studio moest blijven draaien en het beetje energie die ik over had wilde ik steken in mijn studie aan de Master Design. Een van de projecten waar ik in dat verband mee bezig was betrof het zichtbaar maken van mijn werk en visie over het vak ontwerpen in relatie tot nieuwe praktijken van de grafisch ontwerper. Voordat ik aan deze studie begon had ik het idee, dat ik een aardig eind op weg was. Ik initieerde maatschappijkritische projecten en daar bestond belangstelling voor. Maar, aangezien ik zelf mijn ‘kunstje’, ternauwernood voor elkaar kreeg met operatie Zakgeldapp, vroeg ik mij af of er niet veel meer nodig was dan een goed idee en de juiste stakeholders. Stel dat ik nu eindelijk tijd zou maken voor het goed beschrijven van werk. Achter elk ontwerp dat ik maak zit een verhaal, maar ik toon alleen het eindproduct en dat dan vaak alleen op mijn website. Stel dat ik de meerwaarde van het ontwerpersschap zou beschrijven en de meerwaarde van mijn werk en de activiteiten van de studio zou tonen op verschillende platforms<sup>33</sup>? Wellicht zou mijn geloofwaardigheid als deskundig ontwerper hierdoor toenemen en zou ik hierdoor anderen kunnen overtuigen te investeren in mijn project.</p>
<h1 id="een-succesvol-innovatief-project-in-de-etalage-zetten">Een succesvol innovatief project in de etalage zetten</h1>
<p>Een succesvol project waarmee ik nooit naar buiten ben getreden, is De StickerStemWijzer. Deze interactieve installatie informeert de burger op een leuke manier over politiek. De kracht van dit werk zit in de laagdrempelige manier waarop mensen stellingen kunnen beoordelen: een groene sticker voor ‘eens’, een rode voor ‘oneens’. Die halen ze van een stickervel. Een serie van zulke fysieke keuzes wordt beloond met een stemadvies zodra je het vel met overgebleven stickers door een machine haalt. Het is een geweldig populair spel op festivals. De opdracht hiervoor had ik gekregen van ProDemos, een instituut dat politieke voorlichting geeft, omdat ik jaren eerder, net voor de gemeenteraadsverkiezingen van 2010, aan<br />
120 studenten eenzelfde soort opdracht had gegeven en een expositie buiten de academie had geregeld. </p>
<h1 id="goede-timing-is-een-belangrijke-succesfactor">Goede timing is een belangrijke succesfactor</h1>
<p>Dat begon ruim een half jaar eerder. Op een opening in Den Haag was ik een van mijn opdrachtgevers Gerrit Willems tegengekomen, directeur van Het Centrum voor Beeldende Kunsten in Dordrecht. Hij vroeg waar ik meer bezig was, waarop ik enthousiast mijn verhaal vertelde over mijn actie ‘tegen’ de populisten en voor het aanbieden van kennis via interactieve ontwerpen die de burger op een toegankelijke manier verleiden, zich meer in politiek te verdiepen.</p>
<p>Hij werd meteen enthousiast en beloofde dat hij de expositieruimte voor een tentoonstelling van de 25 beste ideeën een maand voor de verkiezingen zou vrijhouden. Dat bleek een perfecte timing<sup>32</sup>. De pers is vlak voor de verkiezingen naarstig op zoek naar nieuws over politiek en dit was nieuw! Kranten schreven over de tentoonstelling en studenten werden op de radio en bij debatten uitgenodigd.</p>
<p>Ook het instituut ProDemos, toen nog IPP (Instituut voor Publiek en Politiek), kwam op het project af. Dit instituut heeft de opdracht de burger te informeren over politiek. Precies in die periode had de overheid het IPP opdracht gegeven betere aansluiting te vinden bij de burger. Het IPP, dat zich voorheen voornamelijk op onderzoek richtte, werd in korte tijd veranderd in ProDemos, in een pand waar voor alle leeftijden rondleidingen, debatten en exposities over politiek werden georganiseerd . Het bedenken van interactieve installaties om de burger op een toegankelijke manier te informeren, paste perfect bij deze nieuwe gedachte.</p>
<h1 id="een-goed-idee-vastleggen">Een goed idee vastleggen</h1>
<p>Vanaf die tijd werkten ProDemos en Studio Renate Boere regelmatig samen. Na een aantal jaar kreeg ik de opdracht om een interactieve installatie te maken buiten de muren van het instituut ProDemos, voor op festivals en in gemeentehuizen. Ik stelde een zorgvuldig rijtje van voorwaarden samen waaraan deze nieuwe interactieve installatie moest voldoen. Belangrijkste voorwaarden waren: laagdrempelig, makkelijk te vervoeren, op te zetten en te bedienen, liefst door één persoon. Het geheel moest, hufter- en diefstalproef zijn, opvallen in de massa, leuk, interactief en vooral informatief zijn en niet te duur. De handelingen moesten voor de burgers niet te lang duren.</p>
<p>Met een klein team gingen we aan de slag en kwamen op zeker tien ideeën met potentie. We hadden duidelijk voorkeur voor twee zeer goede ideeën. ProDemos raakte na het presenteren van deze ideeën ook enthousiast, waarna wij het ontwerp verder konden ontwikkelen.</p>
<p>Zonder het echt goed te beseffen hadden we een ontzettend goed product bedacht. De installatie werd razend populair en werd een jaar later op alle bevrijdingsfestivals in Nederland gebruikt. Ik had dit nooit voorzien, en al helemaal niet bedacht dat je dit contractueel moet vastleggen. Eigenlijk was ik allang blij dat de StickerStemWijzer zo’n succes had! </p>
<h1 id="je-product-gaat-de-grens-over">Je product gaat de grens over</h1>
<p>Een jaartje later belde ProDemos mij of ik niet ook een StickerStemWijzer kon ontwerpen voor de Duitse ProDemos: Bpb (Bundeszentrale für politische Bildung). Uiteraard was ik euforisch. Waanzinnig, de StickerStemWijzer ging internationaal. Niet alleen Nederlanders zouden op een neutrale en leuke manier informatie krijgen over politiek en daarmee hun mening wellicht nuanceren. Duitsland volgde en later bleek ook Zuid-Amerika geïnteresseerd. Het drong langzaam tot mij door dat ik niet langer alleen de grafisch ontwerper was die een ontwerp maakt voor een opdrachtgever, maar een samenwerkingspartner die samen met zijn stakeholder, in dit geval ProDemos, een goed product heeft ontwikkeld dat zelfs internationaal succesvol kan zijn. Dit was eigenlijk een goed moment om over goede contracten na te denken, maar door alle drukte liet ik dit achterwege.</p>
<h1 id="aanleidingen-zoeken-om-te-schrijven">Aanleidingen zoeken om te schrijven</h1>
<p>Van het voornemen om over mijn werk en het vak te schrijven kwam niet veel terecht. Voordat ik er erg in had was er weer een jaar voorbij. Hoe kon ik mijzelf ervan overtuigen, dat ik mijn kostbare uren moest besteden aan het goed documenteren en beschrijven van het werk?</p>
<p> </p>
<p>Het antwoord kwam niet veel later: Ik liep Iris Schutten tegen het lijf, hoofd Social Practice van de WDKA en tevens initiator van het digitale blad ‘Beyond Social’. Ik vertelde haar over de StickerStemWijzer. Iris vond het zeer interessant en vroeg of ik hierover een stuk zou willen schrijven. Precies wat ik nodig had: een aanleiding en een deadline. Heerlijk als iemand mij opdrachten geeft die ik eigenlijk mijzelf zou moeten geven. Eindelijk maakte ik tijd om erover te schrijven.</p>
<p> </p>
<p>In diezelfde tijd kreeg ik een mail van een mij onbekende organisatie PDMA (Product Design and Marketing Association) met daarin een oproep tot het insturen van innovatieve projecten.</p>
<p>Ik dacht, waarom niet? Ik heb nu toch al een stuk over de StickerStemWijzer geschreven. Niet geschoten is altijd mis.</p>
<p>En prompt werd het project genomineerd en opgenomen in het boek ‘Goed nieuws uit Nederland’.</p>
<p>Ik was best trots en het werd nog leuker. Tijdens het symposium werd de StickerStemWijzer gekozen tot de meest vernieuwende innovatie!</p>
<p>Wauw, dacht ik. Dit is wat er gebeurt als je publiceert. Even op de rem staan en tijd vrij maken om over projecten te schrijven is veel lucratiever dan je denkt.</p>
<p> </p>
<p>Eindelijk drong het tot mij door dat zelf-geïnitieerde projecten niet alleen succesvol kunnen zijn maar dat, wanneer ik, als ontwerper, de tijd neem over het project te schrijven, er ook nog eens prijzen mee kan winnen. Dat is goed voor de studio maar ook voor het uitdragen van de veranderende rol van de grafisch ontwerper van nu. Ik zette al mijn schroom opzij en liet op social media weten dat ik een prijs had gewonnen. Het regende complimenten. Best leuk! Ik besefte dat de prijs er ook voor zou kunnen zorgen dat ik bij mogelijke nieuwe opdrachtgevers een geloofwaardiger partner zou kunnen zijn.</p>
<p> Vanaf dat moment besloot ik over elk project dat van belang was te schrijven. De prijs had iets in mij aangewakkerd. Een lang verloren winnaarsmentaliteit kwam bovendrijven. Zou het erg zijn om een opdracht zo aan te pakken dat je er een prijs mee kunt winnen?</p>
<p>Stel dat ik het ontwerp van het boek voor Christie van der Haak, een opdracht die op dat moment was gestart ter gelegenheid van het feit dat zij de Ouborgprijs voor Haagse kunstenaars had gewonnen, op een andere manier aanpak? Wat gebeurt er als ik niet alleen een prachtig ontwerp maak waarin haar verhaal zo goed mogelijke gecommuniceerd wordt, maar dat ik daarnaast een aantal andere aspecten meeneem in het ontwerp? Welke doelen zou ik dan moeten nastreven?</p>
<h1 id="doelen-stellen-aan-het-begin-van-een-project">Doelen stellen aan het begin van een project</h1>
<p>Ten eerste had ik me ten doel gesteld een ontwerp te maken dat aantrekkelijk zou zijn voor de internationale markt.<br />
Christie’s werk is naar mijn mening moeilijk te plaatsten binnen de Nederlandse kunstwereld. Mijn doel was daarom meer bekendheid te geven aan Christie’s werk in het buitenland, waardoor ze hopelijk meer en vooral betaald werk zou krijgen. Het oeuvreboek dat ik mocht ontwerpen moest geen afsluiting worden van haar carrière als kunstenaar van 65 jaar, maar juist een start voor haar werk op de internationale markt.</p>
<p>Ten tweede wilde ik dat het ontwerp van boek, ‘over de top’ zou worden. Christie is alles behalve een grijze muis. Ze maakt geen verantwoord ‘Dutch Design’. Het boek over haar werk moest opvallen tussen andere kunstboeken.</p>
<p>Ten derde wilde ik absoluut geen klassieke monografie ontwerpen met veel witte pagina’s en op elke rechterbladzijde een schilderij.</p>
<p>Ten vierde: Ik wilde haar laatste ontwikkeling, het tekenen van prachtige patronen voor het voetlicht brengen. Daarmee wilde ze tenslotte verder.</p>
<p>En het laatste doel en wellicht de belangrijkste was: over het ontwerp moest een goed verhaal geschreven kunnen worden. Er moest meer aandacht zijn voor publiciteit<sup>30</sup> ná het ontwerpproces.</p>
<p>En zo geschiedde. Het boek werd een extravagant fluoriserend  vier cm dik, meer dan twee kilo wegende pil, met een prachtig verhaal.</p>
<p>Voor de pers had ik een verhaal geschreven over het ontstaan van het boek ‘Sproken, Christie van der Haak’. Ik beschreef hoe de patronen van Christie tot leven waren gekomen in virtuele paleiszalen en dat Christie ons de vrijheid had gegeven met haar patronen een zeer experimenteel boek te maken.</p>
<p>Het realiseren van deze virtuele paleiszalen was een tijdrovende klus: het scannen van alle tekeningen, het inkleuren, het dupliceren van de tekeningen tot patronen, het printen van deze patronen om deze vervolgens in maquettes te plakken tot paleiszalen. Daarna probeerden we, met de middelen die we hadden, de maquettes zo goed mogelijk te fotograferen. Dit alles deed ik omdat ik overtuigd was van het feit dat mogelijke opdrachtgevers op deze manier een beeld kregen van de eindeloze mogelijkheden van Christies vaak nog nooit eerder getoonde patronen en natuurlijk ook voor het creëren van een goed en succesvol verhaal. Christie vond het prachtig. Het is echt geweldig om met een enthousiaste samenwerkingspartner te werken. Christie heeft zich vervolgens laten inspireren door het boek. De virtuele ruimten werden echte ruimten in het Gemeentemuseum. In Christies toonzalen was je even Alice in Wonderland.</p>
<h1 id="verschillende-belangen">Verschillende belangen</h1>
<p>Deze tekst stuurde ik naar de pr-afdeling van Stroom Den Haag. Stroom is de organisatie die de Ouborgprijs faciliteert en uitreikt namens de Gemeente Den Haag. Het leek mij een prachtig verhaal voor de pers over de manier waarop een kunstenaar en een ontwerper elkaar kunnen inspireren bij het creëren van een waanzinnig boek en een tentoonstelling.</p>
<p>Maar helaas, het was druk op de pr-afdeling en er waren zo bleek, zoveel andere belangen die meespelen.</p>
<p>Het moest gaan over de oeuvreprijs die de gemeente, Gemeentemuseum en Stroom Den Haag organiseerden, en over het ontstaan ervan, over Christie van der Haak, de uitgever, de schrijvers en natuurlijk ook waarom Christie de prijs had gewonnen. Het persbericht<sup>31</sup> werd een lange opsomming van namen en instanties, in mijn ogen een saai formeel stuk over een Haagse stadsprijs. Eén naam ontbrak: de ontwerper die negen maanden lang met drie man ongelofelijk hard gewerkt had aan een belangrijk onderdeel van de prijs.</p>
<p>Tot voor kort las ik deze persberichten niet eens, vroeg er niet naar, was er niet mee bezig. Maar nu besef ik dat de waarde en daarmee de waardering voor het ontwerp vak op deze manier nooit voor het voetlicht komt. Ik heb deze keer daarom op vriendelijk toon gemeld dat ze wellicht de naam van de ontwerper vergeten waren. Gelukkig kwamen excuses en stond de naam van de studio er vanaf dat moment bij. Het persbericht resulteerde in bedroevend weinig aandacht. Geen enkele krant heeft iets geschreven over Christie van der Haak. Heel sneu voor de kunstenaar. </p>
<p>Het is allemaal extra werk. Je moet heel goed weten hoe je een pr-afdeling enthousiast krijgt. Belangrijk daarbij is dat je hun belang niet uit het oog verliest. Jouw verhaal moet je binnen de juiste context aanbieden op het juiste moment. Tot nu toe was het niet gelukt met dit monsterlijke grote project. Ik hoopte toch echt op iets meer publiciteit.</p>
<p>Na even op adem te zijn gekomen stortte ik mij op het winnen van een prijs met ‘Sproken, Christie van der Haak’. Op deze manier zou Christie wellicht alsnog in het zonnetje gezet worden.</p>
<h1 id="designprijzencircus">Designprijzencircus</h1>
<p>Samen met mijn studio deed ik onderzoek naar alle designprijzen die er bestaan. Het zijn er heel wat. Zeker vijftig prijzen wereldwijd. Voor een aantal daarvan waren we al te laat om nog werk in te sturen. Een groot aantal award-organisaties vraagt belachelijk veel inschrijfgeld en een aantal prijzen zijn zo vaag of onbekend, dat ik de waarde ervan gering achtte. Ik stelde een aantal voorwaarden: ‘Wie staat bovenaan de lijst bij Google als je ‘design award’ zoekt? Wat zijn de belangrijkste prijzen wereldwijd? Waar doet iedereen aan mee?  En is het inschrijfgeld redelijk, in verhouding tot de prijs die je ontvangt?’</p>
<p>In eerste instantie moest ik even bijkomen van de hoogte van het inschrijfgeld om deel te kunnen nemen?! Bijna wilde ik hier een heel kritisch stukje over gaan schrijven totdat ik besefte dat het organiseren van zo’n groot prijzen circus ook heel veel geld kost. Wil je daarvan meegenieten dan moet je daar ook aan bijdragen. Niet insturen omdat je niet wilt betalen is nooit een prijs winnen. Het lijkt krom, but it makes sense.</p>
<p>Weer ging ik aan de schrijftafel zitten, liet het stukje door iedereen herschrijven, leverde digitaal tekst en beelden aan (vreselijk moeilijk om goede professionele foto’s te maken van een boek. Daar heb je een professionele fotostudio voor nodig.) en stuurde een ‘echt’ boek naar opgegeven adres. Tegen mijn verwachting in wonnen we prijzen. Zilver bij de European Design Award en brons bij de International Design Award.</p>
<p>Wauw, zo werkt dat dus. Op naar Wenen! Met als doel: publiciteit genereren voor Christie, voor Studio Renate Boere en voor de uitgeverij. Ik nam alle stagiaires mee die aan het boek en de publiciteit voor het boek hadden gewerkt. Negen man. Leuke jonge mensen. De foto’s die we namen straalden plezier uit! Ik had knallende koppijn. Maar dit was het moment. Ik overleef het wel, dacht ik. En, het werkte. Ik krijg tot op de dag van vandaag, regelmatig van iemand te horen dat het wel erg goed met me gaat. </p>
<h1 id="focus">FOCUS</h1>
<p>Door alle drukte was ik mijn focus op het aanvragen van een subsidie voor de Zakgeldapp bij het Ministerie van Sociale Zaken even kwijt en bedacht mij op zeker moment dat het wel erg lang duurde voordat de enthousiaste medewerker bij het ministerie reageerde. Ik schreef hem een mail met de vraag of ik de informatie over de subsidieaanvraag kon ontvangen.</p>
<p>Beide medewerkers bleken inmiddels bij een andere afdeling te werken! Ik had veel te lang gewacht. Stom! En als ik even de tijd had genomen om de subsidieregeling te googelen dan was ik erachter gekomen dat iedereen ervoor in aanmerking komt en dat ik dus helemaal niet op een mail had hoeven wachten. De uiterste inleverdatum was inmiddels ook al verstreken.</p>
<p> </p>
<p>Ik gaf de moed niet op en vertelde aan de nieuwe medewerkers op de afdeling armoedebestrijding, dat zijn collega zo enthousiast was geweest over de Zakgeldapp en of er een mogelijkheid was mijn presentatie aan hem te tonen. Twee weken later deed ik opnieuw mijn presentatie bij het Ministerie van Sociale Zaken. Deze medewerkers waren beduidend minder enthousiast. Even later begreep ik waarom. Zij zouden in februari 2017 de nieuwe subsidieaanvragen beoordelen. Zij zouden ons wellicht valse hoop geven als ze enthousiast zouden reageren. Opgetogen liepen we naar buiten, niet wetende wat ons allemaal te wachten stond.</p>
<p>De zomervakantie was afgelopen. Ik realiseerde mij heel goed dat er iets moest veranderen in mijn werkwijze. Als ik naast de lopende ontwerpopdrachten succesvol wilde zijn in het schrijven van een boek, het behalen van de Master Design, het realiseren van de Zakgeldapp en het professionaliseren en zichtbaar maken van Studio Renate Boere en DRS22, dan zou ik dat nooit alleen kunnen doen. Ik had ervaren medewerkers nodig. Caroline Langendoen en Evelien Broersen, hadden al eerder stage gelopen bij Studio Renate Boere. Tijdens deze stage begrepen zij heel goed hoe ze een waardevolle bijdrage konden leveren. Hun toewijding, liefde voor het vak en niet aflatende enthousiasme voor álle werkzaamheden, tot en met het bereiden van overheerlijke salades voor de lunch, gaf de doorslag om voor dit team te kiezen. Studio Renate Boere werd een ‘echte’ studio met personeel.</p>
<h1 id="relevante-fondsen">Relevante fondsen</h1>
<p>We startten met het schrijven van de aanvraag voor het Ministerie van Sociale Zaken. We wisten door het gesprek dat we met de nieuwe medewerkers van het MSZ hadden, dat we minimaal een bedrag van 125.000 euro moesten aanvragen. Dit bedrag, zo staat in de regels, is 75% van het totale bedrag, dat nodig is om het project te verwezenlijken. Met andere woorden, MSZ subsidieert 75% van een project. 25% procent moet je dus uit eigen knip betalen of financieren door andere fondsen aan te schrijven.</p>
<p>Welk fonds is bereid om 40.000 euro te betalen voor het realiseren van de Zakgeldapp? Dit keer zochten we geen designgerelateerde geldschieters, maar fondsen<sup>41</sup> die zich, net als de afdeling bij het MSZ, richten op een specifiek probleem in de maatschappij, namelijk, armoedebestrijding. </p>
<p>De eerste mogelijkheid om geld binnen te halen werd letterlijk aan de deur uitgereikt. Het was een poster met een oproep van de Gemeente Den Haag om aan het project: Haagse Vernieuwers deel te nemen. Hierin daagt de Gemeente organisaties uit om vernieuwende ideeën te presenteren rond maatschappelijke vraagstukken. Een van de thema’s waarvoor je een project kon indienen was: armoedebestrijding! Bingo. Het was een wedstrijd, waar we een bedrag van 30.000 euro mee konden winnen. Dat leek al aardig in de richting te komen.</p>
<p>De vraag was dus een vernieuwend idee te schetsen op maximaal drie A4-tjes. We probeerden ze enthousiast te krijgen door een spannend concept te presenteren en niet alle kennis te verklappen die we in de loop van de jaren hadden opgebouwd. Het moest immers een nieuw idee zijn zo stond in de regels. We scoorden op alle beoordeelde punten goed maar gaven te weinig inzicht in hoe en wat. We zaten hierdoor helaas niet bij de genomineerden. Een wijze les voor een volgende aanvraag. Hadden we maar even gebeld. We wisten immers veel meer dan we hadden aangegeven.</p>
<p>Caroline had nog een fonds op het oog: Fonds21. Dit is een ondernemend en maatschappelijk betrokken fonds dat door het steunen van ideële doelen gericht op Kunst &amp; Cultuur en Jongeren &amp; Maatschappij, een positieve bijdrage wil leveren aan de samenleving van nu. Bij het thema: jongeren en omgaan met geld, staat: Het project leert jongeren bewust om te gaan met geld en inzicht te krijgen in financiële risico’s, leningen en schulden. Het leek wel alsof ze het voor ons geschreven hadden. De bedragen, die gemiddeld werden toegekend, zo zagen we, kwamen overeen met ons ‘gat’ in de begroting<sup>36</sup>, gemiddeld zo’n 40.000 euro. Maar, zoals we al in het verleden geleerd hadden, wilden we niet op één paard wedden en besloten we ons ook verder te verdiepen in crowdfunding. Ik had namelijk weer zo’n ‘briljant’ idee gekregen.</p>
<h1 id="crowdfunding-opzetten">Crowdfunding opzetten</h1>
<p>Crowdfunding opstarten voor het realiseren de Zakgeldapp leek mij niet erg realistisch. Als donateur kreeg je er immer ‘niets’ voor terug. Maar, als ik dit boek, dat u nu leest, als crowdfundingsgeschenk zou aanbieden, dan zouden de donateurs wel iets tastbaars ontvangen, in ruil voor een donatie voor het realiseren van de Zakgeldapp. Een bijkomend voordeel zou zijn dat dit boek door de crowdfundingactie onder de aandacht zou worden gebracht. Twee vliegen in een klap.</p>
<p>Crowdfunding doe je ook niet zomaar even. Eerst was onderzoek nodig naar verschillende crowdfunding-sites. Er bleven er twee over op basis van drie doorslaggevende argumenten:</p>
<ol style="list-style-type: decimal">
<li><p>Inhoud: het type aangeboden projecten</p></li>
</ol>
<ol style="list-style-type: decimal">
<li><p>Inschrijfkosten</p></li>
<li><p>Gebruiksvriendelijkheid van de site</p></li>
</ol>
<p>De eerste die overbleef was Kickstarter en de tweede Voordekunst.nl. De eerste leek zich meer op start-ups te richten, de tweede was meer voor creatieven. De site van Kickstarter functioneerde goed en was internationaal georiënteerd. Aangezien mijn boek eerst alleen in het Nederlands uit zou komen leek een internationaal bereik minder relevant. De site van Voordekunst was iets minder gebruiksvriendelijk maar was zeker niet onduidelijk. De inschrijfkosten lagen 100 euro lager en Voordekunst.nl bood ook gratis crowdfunding-lessen aan. We besloten met dit platform in zee te gaan.</p>
<p>Stap één: Je start met een enthousiast uitgeschreven verhaal, waarom je crowdfunding in gang zet en waarom het leuk is om als donateur mee te doen. Stap twee: is het maken van een promotiefilmpje dat een donateur over de streep kan trekken omdat je iets meer vertelt over je plannen. Stap drie: is het bedenken van verschillende ‘geschenken’ die een donateur kan ontvangen in ruil voor zijn donatie. Het boek is daar dan onderdeel van. Het is ontzettend leuk om daarover na te denken. Sterker nog, we gingen helemaal los! Zo bedachten we een liftwedstrijd naar Litouwen. Daar zou het boek ‘Consuming Instinct’, van Gurt Swanenberg worden gedrukt. Normaal gesproken zou ik nooit bij het drukken aanwezig kunnen zijn, omdat het simpelweg te duur is om even naar Litouwen te vliegen. Nu hadden we een eindpunt nodig en dit was een prima slot voor een goed verhaal. Bovendien konden we het drukwerk controleren en de drukker ontmoeten. Voor de liftwedstrijd kon je inzetten op het snelste team. De prijs bestond uit een etentje en de winnaar kreeg alle boeken die we in 2016 ontworpen hadden. Hierdoor hadden we een reden om ook alle ontworpen publicaties in de campagne mee te nemen en dat was meteen reclame voor deze boeken en hun kunstenaars.</p>
<p>Daarnaast hadden we wilde ideeën om Litouwse geschenken mee terug te nemen in een Lada Niva geïmporteerd uit Litouwen. En natuurlijk zouden we deze automobiel aanbieden als mogelijke tegenprestatie. Dit zou een klapper worden op social media! De hoogste bieder zou een boek én de Lada Niva ontvangen.</p>
<p>Aan de slag. We schreven wervende teksten voor de site, e-mails, nieuwsbrieven, Facebook en Instagram teksten. Ook ontwierpen we een boekomslag ter promotie van dit boek. We werkten aan een wervend filmpje en zochten uit hoe het zit met de gebruiksrechten van de muziek daarbij. We hadden een bijgewerkte mailinglist nodig en alle kennis over het importeren van een Lada Niva in Nederland. We hadden slaapplaatsen nodig in Litouwen en natuurlijk een mooie Lada Niva. Er leek geen einde aan te komen. Zelfs de plaatsnaambordjes om sneller een lift te krijgen, een tip van bevriend ontwerpbureau 75B, ontwierpen we in stijl.</p>
<p>Al met al een enorme klus, maar super leuk om te doen. We stuurden de tekst ter goedkeuring in naar Voordekunst. Het bleef een paar dagen stil. Het antwoord kwam een week later: afgekeurd, vanwege het aanbieden van twee verschillende producten. Namelijk één: boek waarmee je geld ophaalt om twee: een Zakgeldapp te financieren. Volgens Voordekunst was het verwarrend verhaal voor het publiek: je haalt geld op voor het realiseren van een boek, of je haalt geld op voor het realiseren van de Zakgeldapp. Punt.</p>
<p>OK, opnieuw aan de slag. Er moest een keuze worden gemaakt. Of crowdfunding voor de zakgeldapp of voor het boek. Als we voor de Zakgeldapp gingen, zouden we geen promotie maken voor het boek en geen logisch ruilmiddel hebben bij de donaties. Bovendien zouden we dan ook voor een andere crowfunding-site moeten kiezen. De Zakgeldapp zou niet passen bij Voordekunst.nl. Aan de andere kant is een groot deel van mijn bekenden op de hoogte van het feit dat ik al jaren probeer de Zakgeldapp van de grond te krijgen en dat ze dit project wellicht sympathieker vinden dan een boek over de nieuwe praktijken van de grafisch ontwerper. Misschien wat overhaast kozen we voor crowdfunding voor het boek. </p>
<p>Opnieuw stuurden we alle teksten en het filmpje in: Goedgekeurd! Er moesten nog wel wat aanpassingen worden gedaan. Weer verloren we een week. De crowdfunding-campagne werd steeds volwassener, maar de vertrekdatum kwam ernstig in de verdrukking. Vier dagen voor vertrek konden we starten met onze wervingscampagne. Een paar hele snelle vrienden en ouders, die we eerder mondeling hadden geïnformeerd over de actie waren zo sympathiek om mee te doen met de liftwedstrijd. De rest zo bleek later, had de campagne niet gezien of te laat gelezen. Het maakte ons eigenlijk niets uit. De studio was nu officieel op lift-avontuur en dat kon niemand ons afnemen. </p>
<h1 id="storytelling-in-woord-en-beeld">storytelling in woord en beeld</h1>
<p>Ik was even vergeten (zo’n twintig jaar) hoe cool het is om te ervaren dat zoveel mensen je willen helpen. Met elke lift stap je in totaal andere wereld. De eerste was een gescheiden man zonder geld, die samen met zijn half-Duitse dochtertje op weg was naar zijn geboorteland Polen om haar daar te laten opereren, de volgende lachte aan één stuk door over haar net gebouwde villa die ongetwijfeld net als de achterbank waarop ik plaats mocht nemen onder gekwijld zal worden door haar hond. Met twee studenten voerden we zware gesprekken over Duitse en Europese politiek. Allen waren bereid om ons een stukje op weg te helpen. Binnen een dag zaten we halverwege Polen. Ongelofelijk!</p>
<p>De liftwedstrijd ging tussen drie teams, twee vrouwen per team. Wij waren Team Geel. Team Rood, ging ook lekker. Zij eindigden de eerste dag in Berlijn. Team Groen had enige opstartproblemen. Zij eindigden net over de grens in Duitsland. So far, so good. De tweede dag ging aanzienlijk stroever. Onze laatste lift had ons overtuigd dat we via het noorden van Polen makkelijker een lift zouden krijgen naar het oosten. Terwijl wij op internet hadden gelezen dat je beter eerst naar Warschau kon liften. Na een paar kleine liften stonden we aan de rand van een groot bos. Aangezien we aanvankelijk steeds binnen vijf minuten een lift hadden werden we na een half uur toch een beetje ongerust. Waarom gaan automobilisten wel langzaam rijden en soms zelf keren voor onze neus, maar nemen ze ons niet mee?</p>
<p>Het antwoord kwam tien minuten later. Een zeer christelijke jongeman stopte voor ons, keerde zijn auto om en zij dat hij ons wel naar het station zou brengen 30 kilometer verderop. Veel te gevaarlijk hier, vond hij. We bleken aan de rand van een hele grote Poolse tippelzone te staan. Minstens 20 kilometer lang zagen we tekens weer een wulps gekleed meisje aan de bosrand verschijnen. En daar sta je dan als heel naïeve 46- en 25-jarige blondines langs de kant met een bordje Litouwen. De rest van de reis ging redelijk voorspoedig. Wij, Team Geel arriveerden als eerste bij de kat in Vilnius. De plek waar we met elkaar hadden afgesproken.</p>
<p>Team Groen had de tweede dag een ongelofelijk goede lift achter de rug, maar waren onoplettend geweest in de metro onderweg naar hun hostel. Portemonnee en paspoort gestolen. Zij zouden de drukker in Litouwen niet meer op tijd kunnen halen.</p>
<p>Team Rood kwam niet veel later aan in Litouwen. ’s Avonds besloten we uitgeput onze overwinning te vieren met chips, pizza, cola en bier en een slechte Netflix-film, op een van de tweepersoonsbedden in een armoedig maar schoon Airbnb-flatje. Heerlijk.</p>
<p>De drukker ontving ons een dag later hartelijk, nam alle tijd en gaf ons na het controleren van het drukwerk zijn auto te leen. De wegen waren leeg, de lucht schoon en het was prachtig weer. 30 kilometer verderop lag nationaal park Trakai met nog authentieke houten huizen en een kasteel aan een prachtig meer. De place to be in Litouwen. Daar was vast een typisch Litouws geschenk te vinden aangezien de Lada Niva een te ambitieus en onuitvoerbaar plan leek te zijn. En dat deden we. Prachtige zelfgebreide sokken en handschoenen.</p>
<p>Na en rondje fort en het maken van een paar foto’s van de twee teams samen, reden we terug naar de drukkerij. Het is vreemd te moeten toegeven dat het maken van foto’s van het liften, het controleren van drukwerk, het bezoek aan het houten dorpje bijna belangrijker worden dan het liften, drukwerkcontrole en het bezoek aan het houten dorp zelf. Het posten van je avontuur wordt belangrijker dan het beleven ervan. Maar ik vind dat je het ook anders kunt zien. Het liftavontuur was ik nooit aangegaan als we niet met aan crowdfunding waren begonnen en daarmee onszelf verplicht hadden dit avontuur te beleven. We hadden alleen van te voren geen storyboard<sup>27</sup> gemaakt of op z’n minst een goed plan geschreven, hoe we aan het publiek duidelijk zouden maken, waar we nu precies mee bezig waren. Foto’s van mij in een auto naast een hond zegt niet zoveel over een crowdfundings-actie voor een boek!</p>
<h1 id="verplicht-netwerken">Verplicht netwerken</h1>
<p>Na Litouwen zouden we direct doorvliegen naar de Frankfurter Buchmesse. Eens per jaar is dit het boekencentrum van de wereld. Alle boekenhandelaren komen hier samen om boeken te kopen en verkopen. Overal zijn lezingen van schrijvers en illustratoren. We keken onze ogen uit. Hallen vol met boeken. Hallen vol heel veel lelijke boeken.</p>
<p>We hadden een aantal doelen. We wilden weten hoe deze wereld werkte; we zouden uitgeverij Jap Sam bezoeken, een uitgeverij waar ik enige tijd mee samenwerk en we zouden proberen een gesprek aan te gaan met uitgeverijen BIS, Valiz en NAi010 over dit boek dat u nu leest. Verder wilde ik even aanwaaien bij de stand van ontwerpbureau 75b en last but not least, zou ik mijn visie op de toekomst van het boek presenteren en in debat gaan met onder meer ontwerper Irma Boom over de toekomst van het boek.</p>
<p>Ik vroeg mij ernstig af waarom al deze uitgeverijen op zo’n megabeurs een standje huren. Er wordt namelijk vrijwel geen enkel boek verkocht. Het zijn allemaal inkijkexemplaren. Overal worden borrels georganiseerd waar je met een beetje lef gezellig tussen kunt gaan staan. Maar dan nog steeds zag ik het nut er niet van in. De reden dat alle uitgeverijen van heinde en verre hiernaartoe komen, zo vertelde Eleonoor van Uitgeverij Jap Sam Books mij, is dat iedereen die boeken verkoopt en inkoopt, eens per jaar elkaar hier treft. Zo kunnen inkopers meerdere kleine uitgeverijen langsgaan. Snel en efficiënt. Deze afspraken zijn feitelijk al lang van tevoren gemaakt. Het zitten in je boekenstand voor de ‘loslopende’ bezoekers zoals ik, is puur voor de gezelligheid en om af en toe een verdwaalde inkoper te woord te staan.</p>
<p>Ook hier gaat het om netwerken<sup>39</sup>. In mijn geval is het interessant om te praten met een uitgeverij die een groot netwerk heeft van inkopers van designboeken. Dat was de reden om langs Valiz, BIS en Uitgeverij NAi010 te gaan. Deze Nederlandse uitgeverijen zijn de marktleiders op dit gebied. Alle drie zeiden geïnteresseerd te zijn in ‘Ik vraag u iets meer lef te tonen’, waarbij BIS een terechte kanttekening plaatste dat het boek door de voorbeelden als het Ibig en ProDemos misschien niet geschikt zou zijn voor de internationale markt.</p>
<p>De reden dat ik uitgenodigd was om tijdens de Frankfurter Buchmesse een presentatie<sup>25</sup> te geven en in debat te gaan met Irma Boom, kwam doordat ik twee weken voor ons liftavontuur werd uitgenodigd voor een reis naar een papierfabriek in Porto, Portugal. De papierleverancier Igepa, organisator van deze reis, had tien ontwerpers uitgenodigd. Tijdens ons telefoongesprek bleek dat hij op social media had meegekregen dat ik de European Design Award had gewonnen. Waarschijnlijk was dat de reden waarom ik mee mocht met deze reis.</p>
<p>In Portugal vertelde ik aan Anita van de Ven, ontwerper en docent aan de HKU dat ik over twee weken naar Litouwen zou gaan liften, waar ik drukwerk zou beoordelen en dat deze liftactie was opgezet om het Hybride boek ‘Ik vraag u iets meer lef te tonen’ via crowdfunding te promoten. Ze vond het fantastisch en wilde, als we een goede Lada Niva zouden vinden deze meteen kopen.</p>
<p>Zij vertelde op haar beurt dat ze samen met docenten en studenten van de HKU een colloquium had georganiseerd waar onder anderen Irma Boom in debat zou gaan over de toekomst van het boek en of ik niet ook mee wilde debatteren over dit onderwerp.</p>
<p>Daar kon ik natuurlijk geen nee tegen zeggen. Dit zou een prachtig verhaal opleveren voor mijn boek, een schoolvoorbeeld over hoe je door te praten over je activiteiten in no time aan tafel zit met werelds meest bekende boekontwerper!</p>
<p>En zo geschiedde. Ik had vijf minuten spreektijd om mijn visie op de toekomst van het boek te presenteren. Ik hield een vlammend betoog, over de meerwaarde van het ontwerpersschap bij het creëren van een boek, zoals het boek voor Christie van der Haak. Christie had inmiddels een hele grote opdracht gekregen in Miami door het boek te laten zien aan de directeur van het Wolfsonian Museum. En passant vertelde zij erbij dat het boek de European Design Award had gewonnen. Mijn missie was geslaagd. Door het boek kreeg Christie grote internationale opdrachten. Hoe cool is dat! Ook toonde ik de foto’s van de liftactie van twee dagen eerder en introduceerde hybrid publising<sup>34</sup>.</p>
<p>Het debat vond uren later plaats. Ik was inmiddels zo moe dat ik de iets te enthousiaste Irma Boom, die de andere sprekers leek te vergeten als zij de microfoon vasthield, haar gang liet gaan.</p>
<p>Check, check check, missie volbracht. Ik had aan mijn lijstje voor de Frankfurter Buchmesse voldaan. Moe maar tevreden ging ik een dag later naar huis.</p>
<p>De teller op de crowdfunding-site was na onze liftactie gestegen naar 1.400 euro. Bij navraag bleek dat de meeste geïnteresseerden geen enkele foto op Facebook voorbij hadden zien komen, terwijl ik dacht dat ik ze had overladen met foto’s door elke dag een post te plaatsen. Wat een babycampagne was dit geweest.<br />
Facebookers, zeker van mijn leeftijd, zien lang niet alles wat op hun tijdlijn voorbij komt. Hier valt nog erg veel winst te halen.</p>
<p>Het is zeker niet voor niets geweest. Mijn angst om überhaupt iets te posten op social media werd door deze reis definitief gebroken. Als ik terugkijk naar posts van toen, dan hadden deze veel duidelijker en frequenter gekund. Slechts een enkeling, met name van degenen die zeer regelmatig op Facebook te vinden zijn, bleek begrepen te hebben wat we precies aan het doen waren.</p>
<p>De vraag bleef: hoe gaan we ooit die 9.000 euro halen als iedereen druppelsgewijs 19 euro doneert?! Wanneer komen de grote bedragen binnen? Wanneer doen bedrijven mee aan een crowdfunding? Ik besloot de stoute schoenen aan te trekken en bedrijven in mijn netwerk persoonlijk te benaderen. En dat werkte.</p>
<p>Ik schreef telkens een op maat gesneden verhaal over wat de voordelen zouden zijn als zij aan dit project deel zouden nemen. In ruil voor het noemen van hun naam op social media en hun logo in het boek kreeg ik een aantal bedrijven zover dat ze aan deelnamen. Zo behaalde ik net voor de al iets uitgestelde einddatum met vlag en wimpel de limiet.</p>
<p>De winst: 9.000 euro, gêne voor het posten op social media overwonnen, contacten gelegd met uitgevers, mijzelf gepositioneerd als ontwerper die zich bezighoudt met de nieuwste hybride praktijken van het vak, zichtbaarheid gegenereerd voor mijn opdrachtgevers en producenten en mijn studio en last but not least: mijn studio is voor mogelijke samenwerkingspartners aantrekkelijker geworden, door op social media actief aanwezig te zijn met mijn werk. Zo kreeg ik van een van de bedrijven die een groter bedrag wilde doneren te horen, dat ze wel mee wilden doen omdat ik zo actief ben op social media. Al die extra uren media-aandacht hebben dus zin!</p>
<h1 id="je-wonden-likken-en-leren-van-je-concurrent">Je wonden likken en leren van je concurrent</h1>
<p>Al eerder had ik een melding gekregen van een vriend die een soortgelijk project als de Zakgeldapp had ontdekt. Ik schrok enorm maar het was loos alarm. Het ging om een spel, geen serieuze digitale portemonnee voor dagelijks gebruik. Nu kwam ik in de wandelgangen een oud-student tegen. In haar jaar had ik een presentatie gegeven over de Zakgeldapp. Zij had op de radio over een soortgelijk project gehoord. Ik werd niet meteen bang waar was wel nieuwsgierig. Het bleek om de app Otly! te gaan, van een wedstrijd uitgeschreven door Uber, de UberPITCH. Daarin kregen talentvolle ondernemers de kans om hun startup onder de aandacht te brengen. </p>
<p>Otly! was letterlijk ‘ons’ idee en had een flinke prijs ontvangen. Wij downloadden de app. Het was nog een ‘Demo Versie’. Hij zag er niet verzorgd uit en werkt met plusjes en minnetjes om geld toe te voegen of weg te halen. Maar de cruciale kenmerken van mijn app, de reden waar ze deze prijs in de wacht gesleept hadden, was exact gelijk. </p>
<p>Door het winnen van de UberPITCH kregen Otly! heel veel aandacht van radio, kranten en tv.</p>
<p>Pijnlijk was een citaat van de makers van Otly!: ‘Dat nog niemand ooit op dit idee is gekomen!’</p>
<p>Ik mailde het Ibig met de vraag of ze een gesprek hadden gehad met de Otly!-ontwikkelaars. Dat bleek zo te zijn. Maar Otly!, zo vertelden het Ibig, heeft hele commerciële doelen en zocht geen intensieve samenwerking met het Ibig.</p>
<p>Tja, wat nu. Op dat moment waren we druk bezig met een crowdfundings-campagne en het schrijven van twee subsidieaanvragen voor financiering. Had dat nog zin? Ik had in ieder geval geen zin om een rechtszaak tegen Otly! aan te spannen. Allemaal negatieve energie en waarschijnlijk zinloos omdat je sowieso een app in Europa niet kunt beschermen. Bovendien is de drukpers ook op twee verschillende plekken in de wereld bedacht dus, hoe zou ik hard kunnen maken dat ze iets over de Zakgeldapp hebben meegekregen?</p>
<p>Ik liet het even bezinken en besloot toen heel goed te onderzoeken waarin de Zakgeldapp zich onderscheidde en beter was ten opzichte van de Otly!-app. Is de app onderscheidend genoeg? Heeft het zin om naast Otly! de Zakgeldapp te ontwikkelen? Heel langzaam werden de verschillen duidelijker. Otly! heeft dezelfde uitgangspunten als de Zakgeldapp, maar de visualisatie, de manier waarop het geld, de spaardoelen zijn verbeeld zijn wezenlijk anders. </p>
<h1 id="meerwaarde-ontwerper-t.o.v.-startup">Meerwaarde ontwerper t.o.v. startup</h1>
<p>Kwaliteit zit vaak in details. De Zakgeldapp slaat een brug tussen fysiek geld en digitaal bankieren. Alle handelingen die je moet doen om geld in spaardoelen te stoppen, zijn gevisualiseerd. Je swipet muntgeld in wezentjes, de spaardoelen. Deze wezentjes worden op hun beurt vrolijk als je er geld in stopt (beloning in de vorm van een positieve emotie). Bij de app van Otly! blijft digitaal bankieren een abstracte handeling. Het doel van de Zakgeldapp is dat je door visualisaties begrijpt hoeveel geld je nog hebt en waar het geld naar toe gaat als je ergens voor spaart.</p>
<p>Dit werd een belangrijke eigenschap bij het schrijven van de subsidieaanvragen. Ik besloot er nog eenmaal volledig voor te gaan. Het is als ontwerper belangrijk te beseffen dat de meerwaarde van je ontwerpersschap bij het bedenken van sociaal maatschappelijke producten zit in het feit dat je het ontwerpen van een product beheerst. Hierdoor onderscheid je je van andere ondernemers met goede ideeën. Als ontwerper kun je in detail een goed product ontwikkelen, omdat je getraind bent je idee om te zetten in een innovatief gevisualiseerd communicatief concept.</p>
<p>Otly!, zo hoopte ik, zou net als de andere educatieve spellen na verloop van tijd wat minder aandacht krijgen. Daarna is het tijd voor iets nieuws. Tijd voor de Zakgeldapp, wellicht. Timing is daarbij essentieel.</p>
<h1 id="handelen-in-het-geheim-of-openbaar">Handelen in het geheim of openbaar?</h1>
<p>De belangrijkste les die ik had geleerd bij het zien van al die publiciteit voor de makers van Otly!, is dat, als je iets nieuws ontwikkelt, je het óf diep in het geheim doet en contractuele afspraken<sup>43</sup> maakt met alle stakeholders die je erbij betrekt, óf dat je, zoals in het geval van Otly!, en misschien een stuk slimmer, een demo razend snel publiek maakt, bijvoorbeeld door mee te doen aan een prijsvraag die het liefst wereldwijde publiciteit oplevert. Hierdoor, claim je in zekere zin ook dat jij de eerste bent met dit idee.</p>
<p>Ondertussen werden we steeds beter in het posten van berichten en hadden binnen een paar maanden 500 volgers op Instagram. We hadden inmiddels een ‘semiprofessionele fotostudio’ gebouwd. Het fotograferen van werk ging steeds beter. Onze eisen om het werk goed te fotograferen werden ook steeds hoger. Wellicht zou dat helpen om subsidieverstrekkers over de streep te trekken.</p>
<h1 id="voldoen-aan-alle-eisen">Voldoen aan alle eisen</h1>
<p>Voor ik er erg in had was de deadline voor het aanvragen van de subsidie bij het Ministerie van Sociale zaken in zicht. Ons streven was om de subsidieaanvraag in de ochtend, op de dag dat de subsidie-inleverperiode van zes weken startte, in te leveren. We hadden begrepen dat de aanvragen op volgorde van binnenkomst zouden worden gelezen. Wanneer het beschikbare geld, de vier miljoen voor het bestrijden van armoede in z’n geheel toegekend zou worden aan diverse partijen, zouden ze stoppen met het lezen van de aanvragen. Met andere woorden, wie het eerst komt die het eerst maalt, mits je natuurlijk een aanvraag indient die voldoet aan de eisen. De aanvraag voor Fonds21 zouden we tegelijkertijd inleveren.</p>
<p>Zoals alles nu eenmaal altijd gaat trokken we een eindsprint voor het schrijven van de subsidieaanvragen. Caroline die alle voorwaarden maanden geleden goed had doorgenomen las voor de zekerheid nog eenmaal de voorwaarden door. Met een rood hoofd kwam ze even later achter haar computer vandaan. Een woordje was niet goed tot ons doorgedrongen, namelijk: Jongeren… Jongeren, Jongeren, Jongeren. Een leeftijdsgroep waar Fonds21 zich op richt is van 12 t/m 18 jaar. Te oud voor de Zakgeldapp! Paniek!</p>
<p>Jaren geleden hadden we eens bedacht dat het goed zou zijn om na de Zakgeldapp, vrij eenvoudig een opvolger te maken, namelijk de Kleedgeldapp. Wat als we de Kleedgeldapp tegelijk met de Zakgeldapp zouden ontwikkelen? Dan zouden we alsnog een subsidieaanvraag kunnen aanvragen bij Fonds21.</p>
<h1 id="vraaggerichtheid">Vraaggerichtheid</h1>
<p>Dat betekende dat we beide subsidieaanvragen moesten herzien. Wederom een enorme klus. We waren in ieder geval goed wakker geschud. Na een telefoongesprek met verkennende vragen bleek dat Fonds21 bereid was voorafgaand aan het inleveren van de subsidieaanvraag, een korte versie door te nemen en advies te geven. Daar maakten we dankbaar gebruik van. Enkele dagen later kregen we advies: Op basis van de samenvatting achtte Fonds21 de kans klein dat we in aanmerking zouden komen voor een subsidieaanvraag. Bang! Dat doet pijn, maar we gaven niet op. Fonds21 geeft namelijk aan waarom ze de kans klein achten.</p>
<p>We scoorden namelijk laag op de vraaggerichtheid van de app: <em>‘Hoe weten jullie dat deze jongeren daadwerkelijk interesse hebben in deze app? Hoe bereiken jullie deze jongeren en zorgen jullie dat ze de app downloaden en gebruiken? Het is een kostbaar project, Fonds21 steunt vanuit de pijler Jongeren &amp; Maatschappij vooral educatieve projecten, het ontwikkelen van apps, lesmateriaal, online-tools en dergelijke doen we alleen als er hoge zekerheid van afname is.’</em></p>
<p>Deze vragen konden we eigenlijk prima beantwoorden. Opnieuw hadden we de belangrijkste vraag over het hoofd gezien. Toen we de subsidievragen van het Ministerie van Sociale Zaken erbij pakten zagen we namelijk dat daar een soortgelijke vraag werd gesteld. Hier werd het draagvlak<sup>35</sup> genoemd. Ook deze vraag hadden we te minimaal beantwoord. Als ontwerper ben je gefocust op het product en wat dat in de toekomst idealiter allemaal kan bewerkstelligen. Veel minder ben je gericht op het creëren van draagvlak voor je project. Dit type vragen moet je kunnen beantwoorden als je een eigen project start.</p>
<p>Volgens Fonds21 konden we gerust nogmaals mailen als we vragen hadden. Natuurlijk deden we dat, inclusief alle argumenten om de vraaggerichtheid te verantwoorden! Een paar dagen later kregen we een positieve reactie terug. De vraaggerichtheid was voldoende beargumenteerd. </p>
<p>De subsidieaanvragen werden steeds volwassener. Door het schrijven van de subsidies en het maken van de daar bijbehorende begrotingen kwamen we erachter dat 125.000 euro + 40.000 euro van Fonds21 niet genoeg zouden zijn. Eerst leek dit een astronomisch bedrag maar wanneer je bedenkt dat je ook verantwoordelijk bent voor de campagne om de doelgroep te bereiken, dan is het misschien juist veel te weinig. Voor een ontwerper die gewend is aan bedragen die gespendeerd worden in de culturele sector lijkt dit heel veel, maar het is veel realistischer, dan wat we tot op heden hadden begroot. Het werd tijd om beide subsidieaanvragen in te leveren.</p>
<p>Een aantal weken later kregen we post van het ministerie van Sociale zaken. Bijna misselijk van de zenuwen openden we de brief. Het bleek dat we een juridische vraag niet goed hadden ingevuld! Je moet namelijk bij een bestuur dat bestaat uit meerdere personen minimaal twee handtekeningen verzamelen. De stichting DRS22 die de aanvraag deed, heeft meerdere bestuursleden, dus hadden we twee handtekeningen moeten noteren. Stom! De uiterlijk inleverdatum was nog niet verstreken. Door deze fout zouden we wel onderop de stapel terechtkomen. Binnen een halve dag hadden we de tweede handtekening op papier. Opsturen, maar nu nog harder duimen voor succes. </p>
<h1 id="wat-te-doen">Wat te doen?</h1>
<p>Ik moet bij mijzelf te rade gaan. Wat te doen als er geen subsidie komt? Wat te doen als er wel subsidie komt maar alleen van het Ministerie van Sociale zaken? Wat als alleen de subsidie van Fonds21 wordt toegekend? En wat te doen als beide financieringen wel doorgaan?</p>
<p>De eerste vraag is wellicht vrij makkelijk te beantwoorden. Stoppen. Stoppen met het trekken aan een dood paard. Ik lijk wel gek. Vijf jaar lang bezig met een project dat maar niet van de grond komt. Een briljant idee gestrand in de conceptfase<sup>5</sup>. En waarschijnlijk, nee met redelijke zekerheid, omdat ik geen idee had waar ik aan begon. Het bedenken van een goed idee als ontwerper is maar het puntje van de ijsberg. Hoe creëer je draagvlak? Hoe krijg je je project gefinancierd? Ik dacht het ei van Columbus te hebben ontdekt door samen te werken met platforms zoals ProDemos en het Ibig. Platforms die dezelfde doel hebben als ik, Platforms die vanuit overheden of bedrijfsleven financieel gesteund worden om onderzoek te doen en deze kennis te delen met de burger. Platforms die in grote getallen de doelgroep bereiken en een netwerk van financiële stakeholders bezitten. Het blijkt maar één stap in de goede richting. Het werkte bij ProDemos een instituut dat voldoende financiële steun krijgt vanuit de overheid met als doel de burger te bereiken, maar niet bij het Ibig. Het Ibig, semioverheid, moet immers ook geld regelen en draagvlak creëren voor projecten. </p>
<h1 id="gezocht-multitalent">Gezocht: multitalent</h1>
<p>Wanneer je als ontwerper een sociaal project wilt initiëren, heb je zoveel meer vaardigheden nodig en dat zijn vaak vaardigheden die een ontwerper minder goed bezit, zoals het schrijven van subsidieaanvragen, juridische samenwerkingsovereenkomsten, het creëren van een breed netwerk in een wereld die niet de jouwe is en dan ook nog het lef hebben deze in te zetten om verder te komen.</p>
<p>Dat heeft waarschijnlijk te maken met hoe ik in de wereld sta. Mijn focus is het creëren van een zo goed mogelijk product. De meeste ontwerpers om mij heen zijn zoals ik. Hard werkende monniken die tot in detail mooie producten willen maken. Kwispelend rennen we als labradors achter ideeën aan en dolgelukkig huppelen we terug als we een goed concept hebben vormgegeven. Een glimlach van oor tot oor als we, na veel te veel gemaakte uren een compliment mogen ontvangen. Geen seconde bedenken we om ‘geld verdienen’ op de eerste plaats te zetten.</p>
<p>Zo luisterde ik onlangs naar een webinar met het thema ‘Hoe maak ik mijn bedrijf succesvol’, Deze dame vroeg aan haar luisteraars wat je belangrijkste kernactiviteit is in jouw onderneming. Ik schreef: ontwerpen. Fout! Het is namelijk het binnenhalen van klanten, of in mijn geval samenwerkingspartners. Ik denk dat ik het nooit goed zal leren. Het zit niet in mijn systeem. Maar het is absoluut noodzakelijk hier meer aandacht aan te geven.</p>
<p>Het bedenken van verdienmodellen en het zoeken naar financieringsmodelijkheden hoort bij de nieuwe praktijken van de grafisch ontwerper. Daar is lef, creativiteit, inzicht en ervaring voor nodig. Lef om je eigen patronen te doorbreken, om tijd te maken voor het schrijven over je werk, het in de etalage zetten van het werk, het schrijven van subsidie aanvragen en het verleiden van stakeholders voor het creëren van draagvlak. Het uitdragen van je visie op het vak. Het durven investeren in personeel en juridisch advies en dan, heel misschien heb je kans dat er uit onverwachte hoek een prachtig project ontstaat.</p>
<p>Is samenwerken een optie? Ja natuurlijk, maar, met wie? Welke gek is bereid een heleboel tijd te investeren in een lobby voor een sociaal idee van een ander? <em>(mocht iemand dit lezen en zin hebben om samen te werken, bel dan gerust).</em></p>
<p>Wanneer beide subsidieaanvragen worden gehonoreerd gaan we van start met operatie: Zakgeldapp. De campagne, het verleiden van de pers, het aansturen van de UX-designer, de IX-designer, de illustrator, noem maar op. De grafisch ontwerper is business manager geworden. Het wordt tijd om daar ook iemand voor aan te nemen.</p>
<p>Maar zover is het nog niet. Wat te doen als één subsidie doorgaat? Stoppen denk ik, of misschien toch nog een poging wagen… </p>
<p>Waarom wel doorzetten? Omdat, als het lukt de voldoening zeer groot is. Hoe gaaf zou het zijn als door mijn idee de zelfredzaamheid onder burgers wordt vergroot? Als kinderen met plezier leren omgaan met digitaal geld, als jongeren snappen dat ze hun geld niet vijf keer kunnen uitgeven. Dan zijn alle gemaakte uren en het geïnvesteerde geld, het dubbel en dwars waard geweest. En, dat is het eigenlijk nu al. Het ontwikkelen van nieuwe innovatieve ideeën wordt steeds belangrijker in deze snel veranderende wereld. Ik stap graag in die wankele trein en geniet elke minuut van dit spannende avontuur. Soms wordt het mij een beetje te veel, maar dan denk ik, ik overleef het wel. Ik woon in Nederland! Stukje bij beetje begin ik beter te begrijpen hoe de hazen lopen. Hoe je het spel moet spelen en hoe je het ware multitalent kunt zijn. Met een beetje hulp van heel veel mensen kom je een heel eind.</p>
<p>Inmiddels ben ik tussen de bedrijven door een ander project gestart waar ik heel veel energie van krijg. Bij dit project heb ik alle kennis die ik de afgelopen jaren heb opgedaan om een succesvol en effectief sociaal project te ontwerpen, toegepast. Ik wilde een poging wagen om innovatie en creativiteit te gebruiken als baken voor de Nederlandse samenleving, te stimuleren bij de Nederlandse politiek. Wellicht wat ambitieus maar dat is wat ik noodzakelijk acht voor het creëren van een duurzame maatschappij. Ik stelde mijzelf de vraag: Hoe kunnen we ervoor zorgen dat de Nederlandse politiek meer investeert in innovatie en creativiteit? </p>
<p>Daar is een goed verhaal voor nodig dat je in drie zinnen uit kunt leggen. Maar welk verhaal is krachtig genoeg? </p>
<p>Tijdens het bekijken van De Wereld Draait Door kreeg ik het antwoord: Freek de Jonge vergeleek de huidige aardbevingsproblematiek met de watersnoodramp in 1953. Toentertijd heeft de regering ervoor gekozen te investeren in een groots innovatief plan: De Deltawerken. Het leverde ons land niet alleen roem maar ook veel internationale opdrachten op waar we nu nog steeds van profiteren.</p>
<p>Zouden we door te investeren in innovatie en creativiteit ook voor Groningen een Deltaplan kunnen starten? En daarmee tegelijkertijd de Groningers kunnen helpen? Ik denk het eigenlijk wel en besloot Freek de Jonge te helpen met zijn strijd voor een Deltaplan voor Groningen.</p>
<p>Met die gedachte creëerde Studio Renate Boere een strategisch plan met als doel, de politieke leiders te spreken en te overtuigen te investeren in een Deltaplan voor Groningen. Ik wilde iets fysieks maken dat symbool stond voor een Deltaplan voor Groningen. Het werd een boek vol illustraties over de aardbevingsproblematiek, inclusief wilde ideeën over innovatieve oplossingen voor dit probleem. Deze illustraties waren getekend door studenten van de Academie Minerva Groningen waar ik een workshop mocht geven. De titel werd: No Guts No Glory, Een Deltaplan voor Groningen. Zonder lef geen oplossing, politieke leiders! We organiseerden een boeklancering. Persberichten werden naar alle kranten geschreven en e-mails werden gestuurd naar alle politieke partijen. Nu maar afwachten. De timing was perfect; drie weken voor de verkiezingen. Kranten, blogs en zelfs de radio doken op dit project. Het project werd zichtbaar in de media en persoonlijke uitnodigingen voor een gesprek met politieke partijen druppelden binnen.</p>
<p>Elke keer als we een minister spreken, leren we hoe we ons verhaal de volgende keer nog krachtiger kunnen vertellen. Uiteindelijk proberen we de politiek een duwtje in de goede richting te geven door ze handvatten te geven in de vorm van verbeelding. Verbeelding die nodig is om draagvlak te creëren bij burgers. Want, grafisch ontwerpen is, zoals er over het werk van Pierre Bernard ook al geschreven is, een machtig instrument bij het overbrengen van sociale betrokkenheid. </p>
<p>Op vier april 2017 valt er opnieuw een brief van het Ministerie van Sociale zaken op de mat. Ik vraag een van de stagiaires een foto te maken van dit gedenkwaardige moment. Er zitten twee A4’tjes in de envelop. De uitslag:</p>
<p><em>Naar aanleiding van uw gecompleteerde aanvraag, ontvangen op 17 februari 2017, waarin u mij verzoekt u subsidie te verlenen …deel ik u het volgende mee.</em></p>
<p><em>Voor de activiteit(en) waarvoor u subsidie heeft aangevraagd is een subsidieplafond vastgesteld (artikel 4 lid 2 van de subsidie-</em><br />
<em>regeling, artikel 5 van de Kaderwet SZW-</em><br />
<em>subsidies en artikel 4:22 van de Algemene wet bestuursrecht). Verlenen van de door u aangevraagde subsidie leidt tot overschrijding van dit plafond, waardoor ik genoodzaakt ben uw aanvraag af te wijzen.</em></p>
<p><em>Voor de goede orde breng ik onder de aandacht dat uw aanvraag niet inhoudelijk is beoordeeld.</em></p>
<p><em>Hoogachtend, enz.</em></p>
<p>Het is fijn dat deze laatste zin erbij staat anders had ik waarschijnlijk door de zenuwen niet goed begrepen wat er werd bedoeld met artikel 4 lid 2: subsidieplafond.</p>
<p>Onze angst, dat wij, door één enkel foutje, namelijk: het vergeten van de tweede handtekening, onderop de stapel terechtgekomen waren werd hiermee bevestigd. Al die moeite voor niets. Niet eens gelezen. Pijnlijk, maar niets aan te doen.</p>
<p>Het tweede A4’tje, was een brief waarop stond dat ik binnen zes weken bezwaar kon aantekenen. Mijn boerenverstand vermoed dat we geen kans maken als we bezwaar zouden aantekenen. Dit soort formele ‘fouten’ zijn niet te winnen.</p>
<p>Dat was het dan, </p>
<p>Of zal ik toch nog een gokje wagen?</p>
<p>Voor je het weet ben je zo al weer een jaar verder. Wellicht ga ik het nog een keer proberen en heel misschien vind ik nog een andere ingang.</p>
<h1 id="overzicht-van-onderzoeksvraagstukken-rond-het-ontwikkelen-en-realiseren-van-de-zakgeldapp">Overzicht van onderzoeksvraagstukken rond het ontwikkelen en realiseren van de Zakgeldapp</h1>
<h1 id="section">= –</h1>
<h1 id="section-1"></h1>
<h1 id="de-ontwikkeling-binnen-de-studio-parallel-aan-de-zakgeldapp">+ de ontwikkeling binnen de studio parallel aan de Zakgeldapp</h1>
<h1 id="section-2">= +</h1>
<h1 id="section-3"></h1>
<p><strong>2010 – Constateren v/h probleem: Hoe geef je zakgeld in een gedigitaliseerde maatschappij?</strong></p>
<p>2010 + Oriëntatiefase DRS22 samen met Ed van Hinte</p>
<p>2010 + Expositie ‘Wat te doen?’ CBK Dordrecht: interactieve installaties over politiek</p>
<p>2011 + Start verbouwing broedplaats voor kunstenaars en ontwerpers, Den Haag</p>
<p><strong>2012 – Start oriëntatiefase: casestudy ‘De Zakgeldapp’</strong></p>
<p>2012 – Onderzoek naar de waarde van (digitaal) geld</p>
<p><strong>2012 – Start conceptfase: Onderzoek naar geld in een digitale wereld</strong></p>
<p>2012 – Onderzoek naar apps in de financiële wereld</p>
<p>2012 – Onderzoek naar beeldtaal voor de doelgroep (6-12 jaar)</p>
<p>2012 – Onderzoek naar de belevingswereld (scenes) in apps</p>
<p>2012 – Onderzoek naar starticonen</p>
<p>2012 – Onderzoek naar (platte) knoppen</p>
<p>2012 – Onderzoek naar hoe menselijke emoties toe te kennen aan digitale wezens</p>
<p>2012 – Onderzoek naar hoe notificaties eruit zien in een app</p>
<p><strong>2012 – Eerste officiële presentatie Zakgeldapp bij potentiële doelgroep</strong></p>
<p>2012 – Onderzoek naar bij- en afschrijvingen</p>
<p>2012 – Onderzoek naar de juiste vaktermen in de financiële wereld</p>
<p><strong>2012 – Onderzoek naar hoe potentiële partners te benaderen</strong></p>
<p><strong>2012 – Benaderen van alle banken</strong></p>
<p>2012 – Onderzoek naar stakeholders (samenwerkingspartners)</p>
<p>2012 – Onderzoek naar hoe je het beste varkentjes kunt visualiseren</p>
<p><strong>2012 – Presenteren Zakgeldapp op hoofdkantoor ABN AMRO</strong></p>
<p>2012 – Onderzoek naar hoe je het beste je concept kunt beschermen</p>
<p><strong>2012 – Eerste Gesprek met IBIG, het Instituut dat Burgers Informeert over Geld</strong></p>
<p>2012 – Onderzoek naar het visualiseren van een digitale portemonnees</p>
<p>2013 – Onderzoek naar subsidie mogelijkheden</p>
<p>2013 – Onderzoek naar de juiste illustratoren</p>
<p>2013 – Onderzoek naar spaardoelen</p>
<p>2013 – Optimaliseren functies in ontwerp</p>
<p>2013 – Verdieping in de geschiedenis van geld</p>
<p>2013 – Begroting berekening van de Zakgeldapp</p>
<p>2013 – Onderzoek naar publicatiemogelijkheden voor de app in de toekomst</p>
<p><strong>2013 – Onderzoek naar crowdfunding voor het IBIG</strong></p>
<p>2013 – Moeite met de intentie verklaring en het samenwerkingscontract</p>
<p><strong>2014 – Inschakelen van de BNO en haar netwerk</strong></p>
<p>2014 + Start Master Design aan Willem de Kooning Academie</p>
<p><strong>2014 – Samenwerkingscontract met het IBIG</strong></p>
<p><strong>2014 – Start crowdfunding door het IBIG</strong></p>
<p>2015 + Opgedane kennis over de nieuwe praktijken delen met studenten en toepassen.</p>
<p>2015 + Opgedane kennis toepassen op boekontwerp Christie van der Haak</p>
<p>2015 + Discussies over de nieuwe praktijken: Tijdens bezoek aan Munken papierfabriek Zweden</p>
<p><strong>2015 – IBIG trekt de stekker uit de Zakgeldapp</strong></p>
<p>2015 + Start met schrijven boek ‘Ik vraag u iets meer lef te tonen’ in Marrakesh</p>
<p>2015 + Boeklancering: ‘Dag Anna’, ontworpen voor het Ministerie van Sociale zaken</p>
<p><strong>2015 + Gesprek met het Ministerie van Sociale zaken over de Zakgeldapp</strong></p>
<p><strong>2015 + Winnen van de ‘meest vernieuwende innovatieve installatie’ met de StickerStemWijzer</strong></p>
<p>2015 + Discussies over de nieuwe praktijken: Tijdens bezoek aan Paper papierfabriek in Porto</p>
<p>2016 – Opnieuw een gesprek met het Ministerie van Sociale zaken over de Zakgeldapp</p>
<p><strong>2016 + European Design Award voor beste Artist Book te Wenen</strong></p>
<p><strong>2016 + International Design Award voor beste Artist Book te Los Angeles</strong></p>
<p><strong>2016 + Liften voor de crowdfundingsactie naar Litouwen</strong></p>
<p><strong>2016 + Start actief op social media</strong></p>
<p>2016 + Debat: Reading The Future op de Frankfurter Buchmesse, met o.a. Irma Boom</p>
<p><strong>2016 - Start met schrijven van een subsidieaanvraag MSZ</strong></p>
<p><strong>2017 + Workshop en lezing ‘No guts no glory, a Delta Plan for Groningen’, Academie Minerva</strong></p>
<p>2017 + Boeklancering: ‘Living Surface’, Lizan Freijsen</p>
<p>2017 + Interview: Radio Noord met Renate Boere over ‘No Guts No Glory’</p>
<p>2017 + Lezing: ‘Next Economy / Next Democracy?’ Rotterdam</p>
<p>2017 + Lezing: ‘Radicaal nieuw perspectief’ Amsterdam</p>
<p>2017 – Uitslag subsidieaanvraag MSZ</p>
<p>2017 + 12 mei Boeklancering ‘Ik vraag u iets meer lef te tonen’</p>
<h1 id="projecten-in-beeld">Projecten in beeld</h1>
<p><strong>Samenwerkingspartners in de sociale sector</strong></p>
<p>Vaak erger je je aan of verbaas je je over situaties in de huidige maatschappij.</p>
<p>Als grafisch ontwerper kun je in je eentje weinig doen. Door samen te werken met partners uit de sociale sector die hetzelfde doel nastreven als jij kan precies het juiste draagvlak gecreëerd worden.</p>
<p>Zo heeft Studio Renate Boere voor ProDemos, Huis voor de democratie en rechtsstaat, Huis van Europa en EduBEL België, meerdere interactieve installaties ontwikkeld die de burgers meer betrekt bij de politiek. </p>
<p><strong>Zichtbaarheid</strong></p>
<p>Meer dan ooit is het zichtbaar maken van je werk en visie op het vak belangrijk.</p>
<p>Documenteer je werk en laat anderen zien dat je trots bent op dat wat je doet. Laat zien waarin jij je onderscheidt en laat zien dat jij graag samenwerkt (en dit ook goed kan). Schenk veel aandacht aan het goed fotograferen van je werk.</p>
<p><strong>The making of</strong></p>
<p>Heb je nog relatief weinig werk om te delen? Geen probleem, maak een reportage van de making of! Foto’s van het proces geven niet alleen duidelijkheid over je project, maar laten vaak ook de lol van het maken zien.</p>
<p><strong>Making of ‘Ik vraag u iets meer lef te tonen’</strong></p>
<p>Het schrijven van een boek heeft veel raakvlakken met het vak ontwerpen.<br />
Je start met een idee. Dit werk je uit tot een goed concept, wat leidt tot allerlei deelonderzoeken. Langzaamaan wordt de complexe puzzel een geheel.</p>
<p>Even een boek schrijven doe je niet tussen de bedrijven door. Hoe hard ik ook mijn best deed. De meest efficiënte ‘schrijfuren’ maakte ik tijdens mijn reizen, ver weg van de studio en de academie.</p>
<p><strong>Crowdfunding en Frankfurter Buchmesse</strong></p>
<p>Het starten van een crowdfunding is een manier om je idee te toetsen aan publiek, draagvlak te creëren en geld in te zamelen om je idee te realiseren.</p>
<p>Realiseer je dat met name ‘warme contacten’, je eigen vrienden en kennissen, geld doneren. Bedrijven zijn geïnteresseerd als je ze persoonlijk benadert. Denk goed na over wat je ze kunt bieden als tegenprestatie en maak er een feestje van.</p>
<p><strong>Praten over je vak</strong></p>
<p>Discussies aangaan over het vak en de nieuwste informatie vergaren is essentieel om up to date the blijven als innovatief grafisch ontwerper. Ga naar bijeenkomsten en lezingen en vertel aan andere ontwerpers waar jij mee bezig bent. Organiseer zelf lezingen en workshops en voordat je het weet sta je zelf op het podium!</p>
<p><strong>Pers</strong></p>
<p>Lees, indien mogelijk, de persberichten van de organisaties waarmee je samenwerkt door, voor ze de uit deur gaan. Nog belangrijker, schrijf zelf persberichten. Bedenk wat de nieuwswaarde kan zijn voor je project. Bij een persbericht is het belangrijk dat je je verhaal zo schrijft dat het verhaal één op één overgenomen kan worden.</p>
<p>Schrijf de belangrijkste informatie bovenaan zodat de krant of blog je tekst makkelijk kan inkorten zonder belangrijke informatie te verliezen. Voor een krant of blog is niet alleen het product belangrijk. Plaats het product in de context en/of, laat jezelf, liefst met alle samenwerkingspartners, fotograferen.</p>
<p><strong>Strategie en storytelling</strong></p>
<p>‘No Guts No Glory’, strijden voor een Delta plan voor Groningen. Een zelf-geïnitieerd project dat samen met studenten uit Groningen begin 2017 tot stand kwam. Dit relatief kleine project kreeg veel media-aandacht van blogs, radio, kranten en politici.</p>
<p>Alle opgedane kennis van de afgelopen periode hebben we op dit project toegepast om een zo effectief mogelijk product te creëren. Het doel was politici te overtuigen om te investeren in innovatie en creativiteit. Dit zou ingezet moeten worden tijdens het vinden van een oplossing voor Groningen en het creëren van een positieve visie voor vooruitgang en duurzame oplossingen. Het ontwerp, een boek met illustraties over de aardbevingsproblematiek, werd een symbool ter ondersteuning van de boodschap.</p>
<p><strong>Projecten parallel aan het ontwikkelen van de Zakgeldapp</strong></p>
<p>Door het schrijven over en reflecteren op het vak kregen ook de ‘klassieke’ grafisch ontwerpopdrachten een andere benadering en werden ze onderdeel van het onderzoek.</p>
<p><strong>Consuming Instinct - Gurt Swanenberg</strong></p>
<p>De crowdfunding voor ‘Ik vraag u iets meer lef te tonen’ gaf ons aanleiding om te liften naar de drukker in Litouwen, waar ‘Consuming Instinct’ op dat moment gedrukt werd.</p>
<p><strong>The Living Surface - Lizan Freijsen</strong></p>
<p>Het belang van goed documenteren waar je mee bezig bent tijdens het proces van een ontwerp werd maar al te duidelijk tijdens dit project. ‘The Living Surface’ werd het eerste boekontwerp dat optimaal op social media getoond werd, van proces tot eindproduct.</p>
<p><strong>Sproken - Christie van der Haak</strong></p>
<p>De beste ontwerpoplossingen ontstaan uit goede samenwerkingen en het vertellen van een goed verhaal. In het geval van ‘Sproken’ inspireerde het werk van de kunstenares de ontwerper tot het maken van een sprookjesboek waarin de virtuele paleiszalen bekleed werden met haar patronen. Het boek werd een inspiratiebron voor de kunstenares en opdrachtgevers, en het won prijzen bij de IDA en de EDA.</p>
<p><strong>Food Design - Katja Gruijters</strong></p>
<p>Tijdens het ontwerpen van het boek ‘Food Design’ heeft Studio Renate Boere ervoor gekozen om het ontwerpproces van Katja Gruijters en de inzichten van schrijver Ed van Hinte een belangrijke rol te geven in het boek. Deze speciale aanpak heeft zich vooral geuit in een goede samenwerkingsbalans en positieve reacties van de pers.</p>
<p><strong>Dag Anna - Ministerie van Sociale Zaken</strong></p>
<p>Toen Studio Renate Boere gevraagd werd door het Ministerie van Sociale Zaken voor het ontwerpen van een boek over het gebouw dat het Ministerie van Sociale Zaken eind dat jaar zou verlaten, hadden we nooit kunnen bedenken dat het MSZ ook voor een ander project een interessante samenwerkingspartner zou kunnen zijn.</p>
<h1 id="van-idee-tot-realisatie">Van idee tot realisatie</h1>
<p>Door de tekst heen zijn woorden te vinden met een nummer. Deze begrippen zijn opgenomen in de verklarende woordenlijst. De lijst is een basis van begrippen waar iedere ontwerper waarschijnlijk mee in aanraking zal komen als hij/zij zelf een project start. De meeste van deze begrippen zijn tools of methodes. Een methode is een bepaalde manier van werken. Tools zijn de middelen die je daarbij gebruikt.</p>
<p>Per begrip zijn telkens drie vragen gesteld:</p>
<ol style="list-style-type: decimal">
<li><p>Wat betekent het woord in de context van het vak ontwerpen?</p></li>
<li><p>Wat is het doel?</p></li>
<li><p>Hoe werkt het en/of hoe kan je dit toepassen?</p></li>
</ol>
<p>De verklarende woordenlijst staat op volgorde van hoe de meeste ontwerpprocessen over het algemeen verlopen. Daarnaast is er een index op alfabetische volgorde, zodat je snel een begrip kunt terugvinden.</p>
<p>Deze uitgave is hybride. Dat betekent dat dit boek niet alleen in fysieke vorm bestaat. Delen van dit boek worden ook digitaal aangeboden. Daarnaast wordt het komende jaar dit digitale bestand aangevuld en aangescherpt. Sommige begrippen worden nu al alleen digitaal aangeboden. Kijk dus snel online: www.renateboere.nl/lef</p>
<p>Op volgorde van een ontwerpproces. Ook te gebruiken als checklist wanneer je van plan bent zelf een project te initiëren.</p>
<p>A. ORIËNTATIEFASE</p>
<ol style="list-style-type: decimal">
<li><p>Mindmap</p></li>
<li><p>Ontwerpend onderzoek</p></li>
<li><p>Design thinking</p></li>
<li><p>Six Thinking Hats</p></li>
</ol>
<p>B. CONCEPT - ONTWERP – PRODUCTIE</p>
<ol style="list-style-type: decimal">
<li><p>Conceptfase</p></li>
<li><p>Probleemstelling formuleren</p></li>
<li><p>Onderzoeksvraag</p></li>
<li><p>Deelvragen</p></li>
<li><p>Story mapping</p></li>
<li><p>Visualisatie concept</p></li>
<li><p>Doelgroep/gebruikersgroep</p></li>
<li><p>Mediumkeuze</p></li>
<li><p>Context mapping</p></li>
<li><p>Testen/iteratief proces</p></li>
<li><p>Reflecteren</p></li>
<li><p>Ontwerpfase</p></li>
<li><p>Functioneel ontwerp</p></li>
<li><p>Materiaalkeuze</p></li>
<li><p>Productie en productiebegeleiding</p></li>
</ol>
<p>C. STRATEGIE EN STORYTELLING</p>
<ol style="list-style-type: decimal">
<li><p>Eerste gesprek en debriefing</p></li>
<li><p>Presenteren</p></li>
<li><p>Conceptpresentatie</p></li>
<li><p>Ontwerppresentatie</p></li>
<li><p>Definitieve ontwerppresentatie</p></li>
<li><p>Presenteren voor publiek</p></li>
<li><p>Publiceren</p></li>
<li><p>Storyboard</p></li>
<li><p>Beïnvloedingstechnieken</p></li>
<li><p>Co-creatie</p></li>
<li><p>Publiciteit</p></li>
<li><p>Persberichten</p></li>
<li><p>Timing</p></li>
<li><p>(Design)platforms</p></li>
<li><p>Hybrid publishing</p></li>
</ol>
<p>D. FINANCIËN EN AFSPRAKEN</p>
<ol style="list-style-type: decimal">
<li><p>Haalbaarheid en draagvlak concept</p></li>
<li><p>Begroting</p></li>
<li><p>Planning en timing</p></li>
<li><p>Stakeholders</p></li>
<li><p>Netwerken</p></li>
<li><p>Verdienmodellen</p></li>
<li><p>Subsidies en fondsen</p></li>
<li><p>Crowdfunding</p></li>
<li><p>Juridische afspraken</p></li>
<li><p>Intentieverklaring</p></li>
<li><p>Samenwerkingsovereenkomst</p></li>
<li><p>Zwijgplicht</p></li>
<li><p>Auteursrecht</p></li>
</ol>
<p>Op alfabetische volgorde:</p>
<p>47. Auteursrecht</p>
<p>36. Begroting</p>
<p>28. Beïnvloedingstechnieken</p>
<p>29. Co-creatie</p>
<p>5. Conceptfase</p>
<p>22. Conceptpresentatie</p>
<p>13. Context mapping</p>
<p>42. Crowdfunding</p>
<p>8. Deelvragen</p>
<p>24. Definitieve ontwerppresentatie</p>
<p>33. (Design)platforms</p>
<p>3. Design thinking</p>
<p>11. Doelgroep/gebruikersgroep</p>
<p>20. Eerste gesprek en debriefing</p>
<p>D. Financiën en afspraken</p>
<p>17. Functioneel ontwerp</p>
<p>35. Haalbaarheid en draagvlak concept</p>
<p>34. Hybrid publishing</p>
<p>44. Intentieverklaring</p>
<p>43. Juridische afspraken</p>
<p>18. Materiaalkeuze</p>
<p>12. Mediumkeuze</p>
<p>1. Mindmap</p>
<p>39. Netwerken</p>
<p>7. Onderzoeksvraag</p>
<p>2. Ontwerpend onderzoek</p>
<p>16. Ontwerpfase</p>
<p>23. Ontwerppresentatie</p>
<p>A. Oriëntatiefase</p>
<p>31. Persberichten</p>
<p>37. Planning en timing</p>
<p>21. Presenteren</p>
<p>25. Presenteren voor publiek</p>
<p>6. Probleemstelling formuleren</p>
<p>19. Productie en productiebegeleiding</p>
<p>26. Publiceren</p>
<p>30. Publiciteit</p>
<p>15. Reflecteren</p>
<p>45. Samenwerkingsovereenkomst</p>
<p>4. Six Thinking Hats</p>
<p>38. Stakeholders</p>
<p>9. Story mapping</p>
<p>27. Storyboard</p>
<p>C. Strategie en storytelling</p>
<p>41. Subsidies en fondsen</p>
<p>14. Testen/iteratief proces</p>
<p>32. Timing</p>
<p>40. Verdienmodellen</p>
<p>10. Visualisatie concept</p>
<p>46. Zwijgplicht</p>
<h2 id="a.-oriëntatiefase">A. ORIËNTATIEFASE</h2>
<p><strong>In de oriëntatiefase verzamel je vraagstukken en ideeën over een bepaald onderwerp waar jij mogelijk iets voor wilt creëren, zoals: financiële crisis, populisme of aardbevingsproblematiek.</strong></p>
<p><strong>Doel: Verbreding van kennis over het gebied waar je mogelijk iets voor wilt maken om uiteindelijk een goed onderbouwd concept te ontwikkelen.</strong></p>
<p><strong>Hoe:</strong></p>
<ol style="list-style-type: decimal">
<li><p><strong>Waar raak je door geïnspireerd of geïrriteerd?</strong></p></li>
<li><p><strong>Word je er wakker van?</strong></p></li>
<li><p><strong>Is de toekomst deel van het onderzoek?</strong></p></li>
<li><p><strong>Wat zou je willen doen?</strong></p></li>
<li><p><strong>Wat hebben gebruikers nodig?</strong></p></li>
<li><p><strong>Hoe leven mensen? /Hoe gebruiken mensen?</strong></p></li>
<li><p><strong>Was is de blinde vlek?</strong></p></li>
</ol>
<p><strong>Verdiep je in het onderwerp door erover te lezen, te googelen, YouTube-filmpjes te kijken, naar de bibliotheek te gaan, te praten met experts en gebruikersgroepen.</strong></p>
<p><strong>Schrijf alle vondsten en gedachtekronkels op. Verzamel afbeeldingen over het onderwerp.</strong></p>
<p><strong>Gebruik tools als mindmapping voor verbreding van je mogelijkheden.</strong></p>
<p><strong>1. Mindmap</strong></p>
<p>Een tool die door veel ontwerpers gebruikt wordt op meerdere momenten in het ontwerpproces om los te komen van eerste gedachten over het thema.</p>
<p>Doel: Complexe informatie structureren, creativiteit verhogen en je leervermogen vergroten.</p>
<p>Hoe:</p>
<ol style="list-style-type: decimal">
<li><p>Plaats je thema in het midden van een vel papier.</p></li>
</ol>
<ol style="list-style-type: decimal">
<li><p>Bedenk vervolgens onderwerpen die een relatie hebben met dit thema. Plaats deze rond je onderwerp.</p></li>
</ol>
<blockquote>
<p>Zie filmpje waarin de bedenker van de mindmap, Tony Buzan, uitlegt wat een mindmap is en waarom het eruitziet zoals het eruitziet.</p>
<p><a href="https://www.youtube.com/results?search_query=mindmap%2C+Tony+Buzan">https://www.youtube.com/results?search_query=mindmap%2C+Tony+Buzan</a></p>
</blockquote>
<p><strong>2. Ontwerpend onderzoek</strong></p>
<p>Nieuwe kennis wordt ontwikkeld door te ontwerpen. Het doen van ontwerpend onderzoek doe je in alle ontwerpstadia. Je verzamelt bijvoorbeeld kennis en data over een onderwerp en je doelgroep, voorbeelden uit de praktijk, onderzoek naar stakeholders, naar hoe social media in te zetten, technische kennis tot en met kennis over de leesbaarheid en de communicatieve waarde van je ontwerp. Deze pas je toe en test je bij de doelgroep. Daarna maak je opnieuw aanpassingen, net zo lang tot je ontwerp optimaal functioneert.</p>
<p>Doel: Volgens prof. dr. Pieter Stappers produceert wetenschappelijk onderzoek kennis. Het onderzoek moet kloppen en betrouwbaar zijn. Ontwerpend onderzoek produceert oplossingen.</p>
<p>Hoe:</p>
<ol style="list-style-type: decimal">
<li><p>Kies één of meerdere methoden uit deel 2 van ‘Ik vraag u iets meer lef te tonen’ om van idee tot een goed onderbouwd ontwerp te komen. Volg de instructies of google naar meer informatie.</p></li>
</ol>
<blockquote>
<p>boek ‘Writing and Research for Graphic Designers’ / Steven Heller:</p>
<p>https://books.google.nl/books?id=k42bjx1DOsAC&amp;printsec=frontcover&amp;hl=nl&amp;source=gbs_ge_summary_r&amp;cad=0#v=onepage&amp;q&amp;f=false</p>
<p>boek ‘Convivial Toolbox: Generative Research for the Front End of Design’ / Liz Sanders en Pieter Jan Stappers:</p>
<p>http://www.goodreads.com/book/show/13592023-convivial-toolbox</p>
<p>boek ‘Visual Research” An Introduction to Research Methodologies in Graphic Design’ / Ian Noble en Russel Bestley:</p>
<p><a href="http://www.goodreads.com/book/show/735168.Visual_Research"><em>http://www.goodreads.com/book/show/735168.Visual_Research</em></a></p>
</blockquote>
<p><strong>3. Design thinking</strong></p>
<p>Een methode waarmee gezocht wordt naar nieuwe, relevante oplossingen bij complexe problemen. Bij deze methode staat de mens centraal.</p>
<p>Doel: op een praktische en creatieve manier problemen op te lossen of nieuwe producten en diensten te ontwikkelen.</p>
<p>Hoe (stel jezelf de volgende vragen):</p>
<ol style="list-style-type: decimal">
<li><p>Hoe ga ik dit onderwerp benaderen?</p></li>
</ol>
<ol style="list-style-type: decimal">
<li><p>Hoe ga ik dit aanpakken?</p></li>
<li><p>Hoe ga ik dit omzetten naar een ontwerpoplossing?</p></li>
<li><p>Hoe kan ik mijn idee zo goed mogelijk presenteren?</p></li>
<li><p>Wie en welke tests pas ik toe voor een optimaal resultaat?</p></li>
</ol>
<blockquote>
<p>Link: tips, hoe design thinking je helpt bij het oplossen van complexe problemen:</p>
<p><a href="https://www.frankwatching.com/archive/2015/06/26/hoe-design-thinking-je-helpt-bij-het-oplossen-van-complexe-problemen/" class="uri">https://www.frankwatching.com/archive/2015/06/26/hoe-design-thinking-je-helpt-bij-het-oplossen-van-complexe-problemen/</a></p>
<p>https://www.nngroup.com/articles/design-thinking/</p>
</blockquote>
<p><strong>4. Six Thinking Hats</strong></p>
<p>Een methode om denkprocessen te organiseren. Hierdoor gaan groepen mensen effectiever en positiever denken over ideeën.</p>
<p>Doel: Het verbreden van je mogelijkheden binnen het ontwerpproces.</p>
<p>Hoe:</p>
<ol style="list-style-type: decimal">
<li><p>Een denkhoed in een bepaalde kleur is een metafoor voor een specifieke manier of invalshoek van denken. Door verschillende denkhoeden op te zetten wordt een individu gedwongen om een voorgelegd probleem vanuit meerdere perspectieven te benaderen.</p></li>
</ol>
<ol style="list-style-type: decimal">
<li><p>De methode bestaat uit zes verschillende gemoedstoestanden, zoals buikgevoel, pessimistisch oordeel of neutrale feiten. Elke methode wordt verbeeld door een andere kleur hoed. De gele hoed staat bijvoorbeeld voor positief en constructief nadenken over je idee.</p></li>
</ol>
<blockquote>
<p>Link: beschrijving ‘Zes denkhoeden van Edward de Bono’:</p>
<p>http://www.toolshero.nl/communicatie-modellen/denkhoeden-de-bono/</p>
<p>Download ‘Edward de Bono’s 6 Thinking Hats’:</p>
<p><a href="http://www.acced-i.org/files/Handouts/The%252520Six%252520Thinking%252520Hats.pdf"><em>http://www.acced-i.org/files/Handouts/The%20Six%20Thinking%20Hats.pdf</em></a></p>
</blockquote>
<h2 id="b.-concept---ontwerp---productie">B. CONCEPT - ONTWERP - PRODUCTIE</h2>
<p><strong>In de concept - ontwerp - productiefase ga je uit van een concreet doordacht idee. In deze fases toets je je ontwerp aan je gestelde voorwaarden en aan je doelgroep. Stapje voor stapje maak je ontwerpbeslissingen totdat je product optimaal gerealiseerd hebt.</strong></p>
<p><strong>5. Conceptfase</strong></p>
<p>Een concept is de formulering van een concreet, doordacht idee. Dit concept is ontstaan door het maken van keuzes binnen je onderzoek. Je hebt je probleemstelling gedefinieerd en je hebt een of meerdere ideeën uitgewerkt en getoetst op haalbaarheid, originaliteit en effect bij de doelgroep. Tevens heb je onderzocht of je je idee kunt onderbouwen met feiten uit wetenschappelijk onderzoek. Je concept kun je aanscherpen door een goede ontwerpvraag te formuleren. Uiteindelijk maak je het af met een goede visualisatie van het concept. Deze kennis breng je samen in een conceptpresentatie.</p>
<p>Doel: Het concretiseren van je doel middels visualisaties en tekst.</p>
<p>Hoe:</p>
<ol style="list-style-type: decimal">
<li><p>Breng het ‘probleem’ in kaart: Inventariseer, analyseer en orden je informatie.</p></li>
</ol>
<ol style="list-style-type: decimal">
<li><p>Wat zijn je kernwaarden?</p></li>
<li><p>Formuleer een onderzoeksvraag.</p></li>
<li><p>Formuleer deelvragen binnen je ontwerpvraag.</p></li>
<li><p>Breng je doelgroepen/gebruikersgroepen in kaart.</p></li>
<li><p>Wie zijn je toekomstige stakeholders?</p></li>
<li><p>Hoe kun je hier geld mee verdienen (verdienmodellen).</p></li>
</ol>
<p><strong>6. Probleemstelling formuleren</strong></p>
<p>Je onderzoek gaat uit van een probleemstelling. Dit is de aanleiding om een project te starten. Hierin benoem je de essentie van probleem dat je hebt geobserveerd.</p>
<p>Doel: Het bewijzen van het belang van je project. Het project zal een oplossing bieden voor de eerder vastgestelde probleemstelling.</p>
<p>Hoe:</p>
<ol style="list-style-type: decimal">
<li><p>Selecteer de meest relevante en interessante probleemstelling uit de oriëntatiefase.</p></li>
</ol>
<ol style="list-style-type: decimal">
<li><p>Bedenk voor jezelf: wil je een probleem oplossen, wil je iets zichtbaar, aan de kaak stellen.</p></li>
<li><p>Bepaal of de probleemstelling en het mogelijke antwoord daarop reëel zijn.</p></li>
<li><p>Past dit onderwerp binnen jouw interessegebied?</p></li>
<li><p>Blijf tijdens het verdere proces reflecteren op de probleemstelling. Analyseer of deze bijgesteld moet worden.</p></li>
</ol>
<p><strong>7. Ontwerpvraag</strong></p>
<p>De (hoofd)vraag als uitgangspunt gedurende het gehele project. Deze open vraag gaat over wat je precies wilt gaan onderzoeken.</p>
<p>Doel: De ontwerpvraag kadert het onderzoeksgebied af en zorgt voor sturing tijdens je onderzoek.</p>
<p>Hoe:</p>
<ol style="list-style-type: decimal">
<li><p>Zorg dat de ontwerpvraag toegespitst is op een behapbaar onderzoeksgebied.</p></li>
</ol>
<ol style="list-style-type: decimal">
<li><p>Gebruik een vraagteken in de ontwerpvraag. Deze vraag moet een open vraag zijn (niet met ‘ja’ of ‘nee’<br />
te beantwoorden. Bijvoorbeeld: Hoe kun je…).</p></li>
<li><p>Zorg dat de vraag resulteert in een relevant/vernieuwend onderzoek.</p></li>
<li><p>Formuleer de vraag zo compleet mogelijk door deze vraag op 4 verschillende manieren te beantwoorden:<br />
1. Omschrijf een probleem. 2. Leg een probleem uit. 3. Beoordeel een probleem. 4. Adviseer over een probleem.</p></li>
</ol>
<blockquote>
<p><a href="http://www.onderwijsmetstijl.nl/wetenschap-en-techniek-basisonderwijs/verschil/" class="uri">http://www.onderwijsmetstijl.nl/wetenschap-en-techniek-basisonderwijs/verschil/</a></p>
</blockquote>
<p><strong>8. Deelvragen</strong></p>
<p>De ontwerpvraag kun je opsplitsen in meerdere deelvragen. Ga voor voorbeelden naar hoofdstuk 3 ‘Bestaat je idee al? (oriëntatie) op pagina 45. De deelvragen zijn vaak minder complex dan de onderzoeksvraag.</p>
<p>Doel: Structuur en overzicht bieden binnen het onderzoek.</p>
<p>Hoe:</p>
<ol style="list-style-type: decimal">
<li><p>Gebruik een vraagteken in de deelvraag. Deze vraag moet een open vraag zijn (niet met ‘ja’ of ‘nee’ te<br />
beantwoorden. Bijvoorbeeld: Hoe kun je…).</p></li>
</ol>
<ol style="list-style-type: decimal">
<li><p>Zorg dat de vraag resulteert in een relevant/vernieuwend onderzoek.</p></li>
<li><p>Wees efficiënt: gebruik een logische volgorde voor het beantwoorden van de deelvragen.</p></li>
<li><p>Beperk je tot maximaal 4/5 deelvragen. Als blijkt dat je er meer nodig hebt is de onderzoeksvraag waarschijnlijk niet concreet genoeg.</p></li>
<li><p>In plaats van deelvragen kun je ook werken met hypothesen (stellingen) die je tijdens je onderzoek gaat toetsen op waarheid.</p></li>
</ol>
<p><strong>9. Storymapping</strong></p>
<p>Methode waarbij je het theoretisch en beeldend onderzoek in kaart brengt.</p>
<p>Doel: Navolgbaar zijn en blijven in de keuzes die je maakt gedurende het gehele proces. Dit biedt ook goed overzicht van je proces en helpt je reflecteren tijdens en na het project.</p>
<p>Hoe:</p>
<ol style="list-style-type: decimal">
<li><p>Archiveer de argumenten voor je ontwerpkeuzes.</p></li>
</ol>
<ol style="list-style-type: decimal">
<li><p>Archiveer al je presentaties.</p></li>
<li><p>Maak de relevantie van jouw onderzoek en project zichtbaar voor anderen.</p></li>
<li><p>Kies een platform om dit onderzoek te publiceren en bij te houden, zoals een blog.</p></li>
</ol>
<blockquote>
<p>Link: methodiek voor story mapping:</p>
<p>20160825_Storytelling DR.pdf</p>
</blockquote>
<p><strong>10. Visualisatie concept</strong></p>
<p>Het concept wordt gedefinieerd en verbeeld in één of meerdere visualisaties. Je ideeën zijn hierdoor inzichtelijk en toegankelijk voor anderen door middel van vorm. Onderzoek en onderbouwing van het concept zijn in een heldere digitale conceptpresentatie verwoord en geïllustreerd.</p>
<p>Doel: Een snelle manier om te zien of je concept werkt. In deze fase zijn aanpassingen makkelijk te verwerken.</p>
<p>Hoe:</p>
<ol style="list-style-type: decimal">
<li><p>Maak eerst hele grove schetsen op papier.</p></li>
</ol>
<ol style="list-style-type: decimal">
<li><p>Kies een aantal schetsen die het beste passen om je verhaal te duiden.</p></li>
<li><p>Werk deze schetsen uit tot concretere conceptvoorstellen.</p></li>
<li><p>Test je schets(en) bij de doelgroep</p></li>
<li><p>Pas je schets aan, net zolang tot deze visualisatie het beste je concept verwoord.</p></li>
</ol>
<p><strong>11. Doelgroep/gebruikersgroep</strong></p>
<p>Een specifieke groep mensen die je wilt bereiken met je uiteindelijke product. Vaak is de gebruikersgroep omvangrijker dan de doelgroep.</p>
<p>Doel: Door het definiëren/onderzoeken van de toekomstige doel- en gebruikersgroep, sluit je het te maken product beter aan op de gebruiker. Daarnaast leer je hoe je deze doelgroep het beste kunt bereiken.</p>
<p>Hoe:</p>
<ol style="list-style-type: decimal">
<li><p>Bepaal de doelgroep: voor wie is jouw product bedoeld?</p></li>
</ol>
<ol style="list-style-type: decimal">
<li><p>Leef je in in de doelgroep. Voorbeeld: ‘Als mijn doelgroep een probleem heeft, hoe zoekt hij/zij naar een oplossing?’</p></li>
<li><p>Welke zoektermen zal de doelgroep gebruiken in bijvoorbeeld Google?</p></li>
<li><p>Welke media bereiken de doelgroep?</p></li>
<li><p>Wie zijn de beslissers zijn binnen de doelgroep?</p></li>
<li><p>Wat zijn de hobby’s/bezigheden van de doelgroep?</p></li>
</ol>
<p><strong>12. Mediumkeuze</strong></p>
<p>Het kiezen van het juiste medium/media/de vorm die het project zal krijgen, zowel digitaal als fysiek. ‘The medium is the message’. Het medium bepaalt namelijk voor een groot deel wat de boodschap is, zorg dus dat je het medium zorgvuldig kiest.</p>
<p>Doel: Het overdragen van informatie via het meest geschikte en doeltreffende medium.</p>
<p>Hoe:</p>
<ol style="list-style-type: decimal">
<li><p>Door de gebruikers- en doelgroep te observeren en hun behoefte te analyseren weet je met welk medium deze groep het beste te bereiken is.</p></li>
</ol>
<ol style="list-style-type: decimal">
<li><p>Analyseer en bepaal welke functie het project krijgt.</p></li>
<li><p>Onderzoek welke media er voor vergelijkbare projecten zijn gebruikt.</p></li>
</ol>
<p><strong>13. Context mapping</strong></p>
<p>Een methode om inzicht te krijgen in de leefwereld, emoties en behoeften van de echte mensen achter de klanten. Bij context mapping wordt de gebruiker gezien als de ‘expert van zijn of haar eigen ervaringen’.</p>
<p>Doel: Je product of dienst laten aansluiten op je gebruikersgroep.</p>
<p>Hoe:</p>
<ol style="list-style-type: decimal">
<li><p>Door bijvoorbeeld vragenlijsten te laten beantwoorden of door observatiestudies.</p></li>
</ol>
<ol style="list-style-type: decimal">
<li><p>Mensen iets te laten maken en hierover te laten vertellen (generative tools). Hiermee kun je dieper-<br />
liggende kennis en waarden naar boven halen.</p></li>
</ol>
<blockquote>
<p>Link over contextmapping:</p>
<p><a href="http://studiolab.ide.tudelft.nl/studiolab/contextmapping/files/2013/01/RI9-body.pdf"><em>http://studiolab.ide.tudelft.nl/studiolab/contextmapping/files/2013/01/RI9-body.pdf</em></a></p>
</blockquote>
<p><strong>14. Testen / iteratief proces</strong></p>
<p>Iteratief proces is het herhalen van onderdelen van het ontwerpproces. Nadat je je ontwerp getest hebt aan je zelf gestelde voorwaarden en/of getest hebt bij je toekomstige doelgroep.</p>
<p>Iteratieve processen komen ook voor in de functionele ontwerpfase, tijdens het programmeren en tijdens het vormgeven.</p>
<p>Doel: Het perfectioneren van je gevisualiseerde ontwerp.</p>
<p>Hoe:</p>
<ol style="list-style-type: decimal">
<li><p>Toets je ontwerp aan de door jouw gestelde voorwaarden (bijvoorbeeld: stevig, duurzaam, aantrekkelijk voor de doelgroep, betaalbaar).</p></li>
</ol>
<ol style="list-style-type: decimal">
<li><p>Toets je ontwerp door er met mensen over te praten. Vraag het in de eerste fase aan vrienden, familie en kennissen om je heen. In latere fase ben je meer gericht op de doelgroep.</p></li>
<li><p>Maak een vragenlijst en stel vragen aan mensen op straat.</p></li>
<li><p>Huur professionele onderzoeksbureaus in.</p></li>
<li><p>Gebruik het storyboard, of een visualisatie van je project bij het testen.</p></li>
<li><p>Onderzoek of de doelgroep zich aangesproken voelt door jouw ontwerp.</p></li>
<li><p>Wordt het project/ontwerp begrepen?</p></li>
<li><p>Begrijpt de doelgroep jouw probleemstelling?</p></li>
<li><p>Test niet alleen de doelgroep, maar ook eventuele toekomstige ontwikkelaars van het project. Zien zij problemen of mogelijkheden?</p></li>
</ol>
<blockquote>
<p>Download, WDKA opleidingsprofiel, van medium-onafhankelijk design research naar nieuwe praktijken:</p>
<p>WDKA_Opleidingsprofiel.pdf</p>
<p>Artikel ‘Design Thinking: zo denk je écht vanuit de doelgroep’ / Joost Uitdewilligen:</p>
<p>https://www.tinqwise.nl/design-thinking-door-joost-uitdewilligen</p>
</blockquote>
<p><strong>15. Reflecteren</strong></p>
<p>Terugkijken tijdens en naar alle fasen in project. Wat ging goed en wat ging slecht (ook tussentijds toepassen).</p>
<p>Doel: Leren van je eigen fouten en successen. Keuzes maken.</p>
<p>Hoe:</p>
<ol style="list-style-type: decimal">
<li><p>Pas toe. Deze methode helpt je met reflecteren gedurende en na het proces.</p></li>
</ol>
<ol style="list-style-type: decimal">
<li><p>Analyseer bij iedere stap of dit de beste keuze was en hoe je het beter zou kunnen aanpakken in de<br />
toekomst.</p></li>
<li><p>Reflecteer ook met anderen, hoe hebben zij het van buitenaf – bijvoorbeeld de publiciteit – ervaren? Dit kan ook zinnig zijn tijdens het proces, om bijvoorbeeld je publiciteitsplan bij te sturen.</p></li>
<li><p>Documenteer je bevindingen. Dit kunnen essentiële aantekeningen zijn voor een volgend project.</p></li>
</ol>
<blockquote>
<p>Boek ‘Reflectietools’ / Benammar e.a. over de dynamische toepassing van reflectie:</p>
<p>https://www.boomhogeronderwijs.nl/documenten/in_de_pers/9789059312302_opleiding___ontwikkeling-nov-2006.pdf.pdf</p>
<p>Boek ‘The Reflective Practitioner: How Professionals Think in Action’ / Donald A. Schön:</p>
<p>http://www.goodreads.com/book/show/134454.The_Reflective_Practitioner</p>
</blockquote>
<p><strong>16. Ontwerpfase</strong></p>
<p>Een ontwerp voor een grafisch ontwerper is een (gevisualiseerde) beschrijving van iets nieuws. Dit ontwerp is voortgekomen uit de conceptfase. In de conceptfase heb je keuzes gemaakt en getoetst aan de doelgroep.<br />
Deze verbeteringen pas je toe in de ontwerpfase. Door na te denken over vorm, kleur, materiaal, toepasbaarheid, effectiviteit, functionaliteit, tactiliteit en de communicatieve waarde van je concept, wordt je concept na soms eindeloos testen een volwaardig ontwerp.</p>
<p>Doel: Het optimaliseren en helder visualiseren van je uiteindelijke product.</p>
<p>Hoe (Stel jezelf de volgende vragen):</p>
<ol style="list-style-type: decimal">
<li><p>Wat is de communicatieve waarde van je kleurkeuze bij je concept?</p></li>
</ol>
<ol style="list-style-type: decimal">
<li><p>Wat is de communicatieve waarde van je vormkeuze bij je concept?</p></li>
<li><p>Wat is de communicatieve waarde van je materiaalkeuze en de tactiliteit die dit materiaal oproept.</p></li>
<li><p>Wat wil je ermee bereiken? Hoe doe je dat zo effectief mogelijk?</p></li>
<li><p>Begrijpt je doelgroep je project?</p></li>
<li><p>Wordt aan alle voorwaarden voldaan? (Toepasbaarheid): Bijvoorbeeld: niet te zwaar te groot, te duur).</p></li>
</ol>
<p><strong>17. Functioneel ontwerp</strong></p>
<p>Hierin optimaliseer je de functies van het product. Hoe zorg je dat alles zo goed/efficiënt mogelijk werkt en/of communiceert? Hierbij is de vormgeving nog niet echt aan de orde.</p>
<p>Doel: Het perfectioneren van de functie van het ontwerp voordat het geproduceerd wordt.</p>
<p>Hoe:</p>
<ol style="list-style-type: decimal">
<li><p>Ga alle mogelijke handelingen na die een gebruiker zou doen</p></li>
</ol>
<ol style="list-style-type: decimal">
<li><p>Visualiseer deze handelingen stap voor stap, zoals de gebruiker deze zal ervaren</p></li>
<li><p>Schakel een professional in voor advies of voor dit specifieke werk.</p></li>
</ol>
<p><strong>18. Materiaalkeuze</strong></p>
<p>Bij een fysiek ontwerp is het kiezen van het juiste materiaal essentieel.</p>
<p>Doel: De materiaalkeuze, bepaald voor een groot deel de beleving van en daarmee ook een groot deel de inhoud van je ontwerp. Het versterkt je achterliggende concept. Bepaalt ook de gebruiksvriendelijkheid, kostprijs en duurzaamheid van het ontwerp.</p>
<p>Hoe:</p>
<ol style="list-style-type: decimal">
<li><p>Vraag jezelf af welk materiaal je concept versterkt.</p></li>
</ol>
<ol style="list-style-type: decimal">
<li><p>Welke materialen zijn betaalbaar en voldoen aan alle eerder gestelde voorwaarden?</p></li>
<li><p>Vraag ‘monsters’ aan bij verschillende bedrijven.</p></li>
<li><p>Vraag offertes aan.</p></li>
</ol>
<p><strong>19. Productiebegeleiding</strong></p>
<p>Het begeleiden van je ontwerp als deze in productie gaat. Onderschat de tijd die je daaraan kwijt bent niet.</p>
<p>Doel: Een eindproduct produceren dat wordt zoals jij dat bedacht hebt.</p>
<p>Hoe:</p>
<ol style="list-style-type: decimal">
<li><p>Zoek alles tot in detail uit.</p></li>
</ol>
<ol style="list-style-type: decimal">
<li><p>Wat en wie heb je nodig?</p></li>
<li><p>Welke bedrijven kunnen dit goed?</p></li>
<li><p>Vraag offertes aan bij drie bedrijven. Kies het bedrijf dat het beste aanvoelt (prijs/kwaliteit).</p></li>
<li><p>Vraag hoe je je document/ontwerp het beste aan kunt leveren.</p></li>
<li><p>Vraag hoelang ze nodig hebben voor de productie.</p></li>
<li><p>Bespreek de deadline.</p></li>
</ol>
<h2 id="c.-strategie-en-storytelling">C. STRATEGIE EN STORYTELLING</h2>
<p><strong>Het is belangrijk om een strategie te bedenken om je product uiteindelijk aan de man te brengen. Daarbij is een goed verhaal (storytelling) een essentieel onderdeel van het ontwerpproces. Kun je een interessant verhaal vertellen rond jouw product?</strong></p>
<p><strong>Doel: Het overtuigen van stakeholders en de gebruikersgroep.</strong></p>
<p><strong>Hoe: </strong></p>
<ol style="list-style-type: decimal">
<li><p><strong>Bedenk en schrijf een inspirerend, intrigerend en goed onderbouwd helder verhaal rondom je product. Zowel op social media als bij een live presentatie aan je stakeholders.</strong></p></li>
</ol>
<ol style="list-style-type: decimal">
<li><p><strong>Vertel je goed onderbouwde verhaal met emotie en enthousiasme. Vergeet niet op je kleding, houding en stem te letten. Bedenk elke keer wie je voor je hebt en pas je presentatie daarop aan. Je kunt ook samen met andere stakeholders de presentatie geven. Dan kom je professioneler en sterker over.</strong></p></li>
</ol>
<p><strong>20. Eerste gesprek en debriefing</strong></p>
<p>Na het eerste gesprek met een mogelijke samenwerkingspartner is het slim om een debriefing op te stellen en op te sturen naar je samenwerkingspartner. Dit is een opsomming van de besproken zaken en de gemaakte afspraken tijdens het gesprek.</p>
<p>Doel: Jouw per mail verzonden debriefing geeft je samenwerkingspartner het idee dat je hem of haar serieus neemt. Tegelijkertijd kan deze person een akkoord geven op de gemaakte afspraken in de debriefing, zodat je zeker weet dat je elkaar goed begrepen hebt.</p>
<p>Hoe:</p>
<ol style="list-style-type: decimal">
<li><p>Bij een eerste gesprek is het belangrijk om je van tevoren in te lezen in je gesprekspartner. Met welk bedrijf of instituut heb ik te maken? Wat is de positie van deze persoon? Wat kunnen we voor elkaar betekenen?</p></li>
</ol>
<ol style="list-style-type: decimal">
<li><p>Maak aantekeningen, deze vormen straks je debriefing. Zet deze aantekeningen vervolgens helder op een rijtje en deel deze met je samenwerkingspartner.</p></li>
<li><p>Laat zien dat je geïnteresseerd bent. Stel vragen en luister goed.</p></li>
</ol>
<p><strong>21. Presenteren</strong></p>
<p>Het ontwerpen van een goede presentatie waarin je je bevindingen uit je onderzoek in heldere stappen weergeeft, is minstens zo belangrijk als het ontwerp zelf. Je kunt je presentatie ondersteunen met (wetenschappelijk) onderbouwde argumenten. Hiermee toon je aan dat je idee niet uit de lucht komt vallen. Naast het presenteren van het ontwerp is het belangrijk om het ook te hebben over de begroting en haalbaarheid van een project.</p>
<p>Doel: Inzicht bieden, informeren en enthousiasmeren over je project. Hiermee overtuig je stakeholders/samenwerkingspartners dat jij een goed doordacht idee voor een product hebt.</p>
<p>Hoe:</p>
<ol style="list-style-type: decimal">
<li><p>Bedenk wie je bent en hoe je jouw bedrijf en project wil presenteren (context).</p></li>
</ol>
<ol style="list-style-type: decimal">
<li><p>Leg je beweegredenen uit, omschrijf je probleemstelling en onderzoeksvraag.</p></li>
<li><p>Stip bestaande onderzoeken of producten aan die het ‘probleem’ onderstrepen en dus het belang van jouw project benadrukken.</p></li>
<li><p>Gebruik pakkend beeldmateriaal. Laat je visuele concept zien!</p></li>
<li><p>Bedenk wat het publiek jou eventueel te bieden heeft, pas je presentatie daarop aan.</p></li>
<li><p>Leef je in. Wat is voor hen relevant? Hoe spreek je bijvoorbeeld eventuele stakeholders aan?</p></li>
</ol>
<p><strong>22. Conceptpresentatie</strong></p>
<p>In deze presentatie vertel je zo enthousiast mogelijk je uitgangspunten, je gestelde voorwaarden, indien mogelijk aangevuld met wetenschappelijk bewezen data en je<br />
eerste visualisatie van je concept (als schets). Hierin wordt duidelijk hoe je deze uitgangspunten hebt vertaald naar een goed product. Het bestaansrecht van je concept wordt bewezen met feiten die je aan het begin van de presentatie toont.</p>
<p>Doordat je je werk als schets presenteert is er minder<br />
bezwaar voor degene die tegenover je zit om te reageren en aanvulling te geven.</p>
<p>Doel: Overtuigen van het probleem (probleemstelling) en de mogelijke oplossing (visualisatie concept). Daarnaast toets je je ontwerp. Heb je belangrijke informatie Test of jouw richting aansluit bij de richting van je samenwerkingspartner. Belangrijk is om open te staan voor inbreng van deze samenwerkingspartner. Waarschijnlijk weet deze persoon nog veel meer over het onderwerp dan jij.</p>
<p>Hoe:</p>
<ol style="list-style-type: decimal">
<li><p>Maak een heldere, goed opgebouwde en goed onderbouwde presentatie.</p></li>
</ol>
<ol style="list-style-type: decimal">
<li><p>Begin met de context en je probleemstelling.<br />
Onderbouw deze met argumenten en voorwaarden en presenteer daarna je gevisualiseerde concept waarin je de verworven kennis hebt toegepast.</p></li>
<li><p>Vertel je verhaal rustig en met veel enthousiasme.</p></li>
<li><p>Laat ruimte open voor feedback. Laat eventuele toekomstige samenwerkingspartners meedenken.</p></li>
</ol>
<p><strong>23. Ontwerppresentatie</strong></p>
<p>Vaak maak je wel 100 varianten van een ontwerp. Je beoordeelt je ontwerp op de verbeeldingskracht, originaliteit en de communicatieve waarde. Bij deze presentatie toon je je vormgegeven ontwerp-oplossingen.</p>
<p>Doel: De samenwerkingspartner meenemen in het proces en toetsten of jouw ontwerp de ‘juiste toon heeft’.</p>
<p>Hoe:</p>
<ol style="list-style-type: decimal">
<li><p>Je kunt je samenwerkingspartner meenemen in het ontwerpproces. Bij deze presentatievorm toon je al je stappen in een logisch volgorde.</p></li>
</ol>
<ol style="list-style-type: decimal">
<li><p>Je kunt er ook voor kiezen om de drie beste ontwerpvoorstellen te tonen. Bepaal zelf van tevoren welke drie ontwerpvoorstellen jij het beste vindt en bedenk argumenten waarom. De twee andere ontwerpen zijn dan voorbeelden om te bewijzen waarom het door jou gekozen ontwerp het beste is.</p></li>
<li><p>Voor de daredevils onder ons kun je natuurlijk ook alleen je beste ontwerp tonen.</p></li>
<li><p>Vertel in ieder geval bij alle ontwerppresentaties zoveel mogelijk achtergrondinformatie. Waarom is dit het beste idee, wat heb je getoetst? Maak het persoonlijk. Leef je in in de doelgroep en je samenwerkingspartner.</p></li>
</ol>
<p><strong>24. Definitieve ontwerppresentatie</strong></p>
<p>Na de keuze voor een ontwerp maak je soms nog eindeloos veel kleine aanpassingen zoals het optimaal spatiëren van een woord of het maken van een net iets strakkere illustratie. Bij deze presentatie toon je het eindresultaat. Het is belangrijk dat je voor deze goedkeuring een schriftelijk akkoord ontvangt.</p>
<p>Doel: Toetsen van en goedkeuring voor het eindresultaat.</p>
<p>Hoe (ook hier zijn veel manieren voor):</p>
<ol style="list-style-type: decimal">
<li><p>Na de ontwerppresentatie kun je je samenwerkingspartner blijven meenemen in het ontwerpproces. Hierbij toon je al je stappen in een logisch volgorde vanaf de vorige presentatie tot en met het eindresultaat.</p></li>
</ol>
<ol style="list-style-type: decimal">
<li><p>Je kunt er ook voor kiezen om de drie beste ontwerpvoorstellen te tonen. Bepaal zelf van tevoren welke jij het beste vindt en bedenk argumenten waarom. De twee andere ontwerpen zijn dan voorbeelden om te bewijzen waarom het door jou gekozen ontwerp het beste is.</p></li>
<li><p>Als je echt zeker van je zaak bent, kun je natuurlijk ook alleen beste eindresultaat tonen.</p></li>
<li><p>Toon fysiek werk ook daadwerkelijk fysiek (printen, toon materiaalkeuze, etc.).</p></li>
<li><p>Vertel in ieder geval bij alle ontwerppresentaties zoveel mogelijk achtergrondinformatie. Waarom is dit het beste idee, wat heb je getoetst? Maak het persoonlijk. Leef je in in de doelgroep en je samenwerkingspartner.</p></li>
</ol>
<p><strong>25. Presenteren voor publiek</strong></p>
<p>Wanneer je een bijzonder product hebt ontworpen of een behoorlijk staat van dienst hebt als ontwerper, is de kans groot dat je regelmatig gevraagd wordt voor het geven van een lezing of workshop. Bedenk wat jij als ontwerper eraan hebt om dit te doen. Het kost veel tijd en het levert over het algemeen financieel weinig op.</p>
<p>Doel: Reflectie, zichtbaarheid, netwerk verbreden.</p>
<ol style="list-style-type: decimal">
<li><p>Het aanscherpen van jouw verhaal over het vak. Vraag ook om feedback tijdens het geven van een lezing.</p></li>
</ol>
<ol style="list-style-type: decimal">
<li><p>Het creëren van zichtbaarheid voor je studio binnen de ontwerpwereld.</p></li>
<li><p>Het creëren van zichtbaarheid voor je studio binnen de wereld van het onderwerp waar jij iets voor<br />
gemaakt hebt.</p></li>
</ol>
<p>Hoe:</p>
<ol style="list-style-type: decimal">
<li><p>Bedenk welk publiek je voor je hebt, en leef je in en vertel een verhaal dat aansluit op hun behoeften.</p></li>
</ol>
<ol style="list-style-type: decimal">
<li><p>Vertel een helder, gestructureerd verhaal met een begin en een eind.</p></li>
<li><p>Maak het persoonlijk en richt je op geven, niet op verkopen.</p></li>
<li><p>Toon achtergrondinformatie van projecten die het publiek nog niet op je website gezien hebben.</p></li>
<li><p>Maak je eigen aankondiging. Maak een aankondiging waarin mensen zich herkennen in een probleem.</p></li>
<li><p>Nodig ook je eigen adressenbestand uit (voor meer zichtbaarheid en attentiewaarden).</p></li>
</ol>
<blockquote>
<p>Tips ‘De negen geheimen van succesvolle TED-presentaties’:</p>
<p><a href="http://www.focusconferences.nl/blog/2015/02/de-negen-geheimen-van-succesvolle-ted-presentaties/" class="uri">http://www.focusconferences.nl/blog/2015/02/de-negen-geheimen-van-succesvolle-ted-presentaties/</a></p>
<p>http://bouweenbloeiendbedrijf.nl/weblog/zes-tips-om-met-behulp-van-presentaties-aan-klanten-te-komen/</p>
</blockquote>
<p><strong>26. Publiceren</strong></p>
<p>Wanneer je een professionele beroepspraktijk wilt starten is het belangrijk je werk en je visie te tonen op diverse media.</p>
<p>Doel: Meer zichtbaarheid genereren voor jouw werk en je visie op het vak, om vervolgens meer opdrachten te ontvangen.</p>
<p>Hoe:</p>
<ol style="list-style-type: decimal">
<li><p>Start met een website, LinkedIn, Facebook en Instagram account. Vertel waar je mee bezig bent en toon geslaagde projecten. Bedenk elke keer wat het doel is van de boodschap en plaats deze op het juiste platform. Zo kun je bijvoorbeeld op Instagram het beste een mooi portfolio opbouwen. Op LinkedIn deel je op een zakelijke manier je successen, op Facebook beschrijf je je bevindingen op het gebied van design.</p></li>
</ol>
<p><strong>27. Storyboard</strong></p>
<p>Een storyboard is een visueel overzicht van een verloop van een verhaal, in de vorm een reeks beelden in chronologische volgorde. Wanneer je een animatie of video wilt maken is het verstandig om vooraf je verhaal te schetsen in een storyboard. Je kunt het ook gebruiken om je verhaal op social media uit te schetsen of om je verhaal duidelijk te maken aan je samenwerkingspartner. In dat geval moet je ook nadenken over de vormgeving van elk beeld.</p>
<p>Doel: Overzicht en inzicht bieden aan jezelf en aan samenwerkingspartners. Het storyboard is essentieel voor anderen om het project en de uitwerking daarvan te kunnen begrijpen. Het kan ook gebruikt worden in de testfases.</p>
<p>Hoe:</p>
<ol style="list-style-type: decimal">
<li><p>Bedenk goed wat je wilt vertellen. Wat is de bedoeling van het storyboard?</p></li>
</ol>
<ol style="list-style-type: decimal">
<li><p>Schrijf de verschillende stappen uit die van toepassing zijn.</p></li>
<li><p>Bedenk een passende visuele taal die ook naar de doelgroep communiceert.</p></li>
<li><p>Zorg dat het storyboard makkelijk te begrijpen is.</p></li>
</ol>
<p><strong>28. Beïnvloedingstechnieken</strong></p>
<p>Zes principes uit de psychologie zijn goed toe te passen op het verleiden van de mens op internet. Voor de verkoop van dit boek heb ik er een aantal toegepast. Zo is crowdfunding gebaseerd op ‘wederkerigheid en door te kiezen voor een oplage van 150 stuks creëer ik schaarste. Benieuwd naar de zes principes? Kijk online: <a href="http://www.renateboere.nl/lef"><em>www.renateboere.nl/lef</em></a></p>
<p>Link: <a href="http://www.marketingonline.nl/achtergrond/robert-cialdini-verleiden-digitale-media" class="uri">http://www.marketingonline.nl/achtergrond/robert-cialdini-verleiden-digitale-media</a></p>
<blockquote>
<p>Link: video ‘De wetenschap van verleiding’, tactieken die als meest succesvol zijn bewezen:</p>
<p>https://www.youtube.com/watch?v=cFdCzN7RYbw</p>
<p>Video ‘Derren Brown Advertising Agency Task’ over het manipuleren van gedachten:</p>
<p>https://www.youtube.com/watch?v=YQXe1CokWqQ</p>
<p>Artikel ‘The Propaganda of Pantone: Colour and Subcultural Sublimation’ over het gebruik van kleur en bereik van subculturen:</p>
<p><a href="http://www.lokidesign.net/journal/2016/2/22/the-propaganda-of-pantone-colour-and-subcultural-sublimation" class="uri">http://www.lokidesign.net/journal/2016/2/22/the-propaganda-of-pantone-colour-and-subcultural-sublimation</a></p>
</blockquote>
<p><strong>29. Co-creatie</strong></p>
<p>Het betrekken van de eindgebruikers in het creatieproces. Hierdoor creëer je onder andere draagvlak voor je product onder de doelgroep.</p>
<p>Doel: Producten beter te laten aansluiten bij de wensen en behoeften van de gebruiker.</p>
<p>Hoe:</p>
<ol style="list-style-type: decimal">
<li><p>Gebruikers benaderen en vragen om mee te denken over het product tijdens het proces.</p></li>
</ol>
<ol style="list-style-type: decimal">
<li><p>Het product (zoals een app) in de markt zetten en feedback verwerken van gebruikers verwerken in de updates.</p></li>
</ol>
<blockquote>
<p>Boekrecensie ‘Basisboek crossmedia concepting’:</p>
<p>https://www.frankwatching.com/archive/2009/08/03/boekrecensie-basisboek-crossmedia-concepting/</p>
<p>Boekrecensie ‘This is Service Design Thinking’, een mooi voorbeeld van co-creatie:</p>
<p><a href="https://www.frankwatching.com/archive/2011/03/31/boekrecensie-this-is-service-design-thinking/" class="uri">https://www.frankwatching.com/archive/2011/03/31/boekrecensie-this-is-service-design-thinking/</a></p>
</blockquote>
<p><strong>30. Publiciteit</strong></p>
<p>Het openbaar maken van het product aan het publiek via de media.</p>
<p>Doel: Relevante pers bereiken die over jouw project willen publiceren en daarmee zichtbaarheid creëren voor je project, je samenwerkingspartners en voor je studio.</p>
<p>Hoe:</p>
<ol style="list-style-type: decimal">
<li><p>Bedenk hoe je je bedrijf en project wilt presenteren.</p></li>
</ol>
<ol style="list-style-type: decimal">
<li><p>Onderzoek welke media bij jouw project passen.</p></li>
<li><p>Realiseer je dat je verschillende groepen wilt bereiken; de doelgroep, journalisten/bloggers en/of stakeholders.</p></li>
<li><p>Wees gestructureerd en inhoudelijk.</p></li>
<li><p>Wees niet bescheiden.</p></li>
<li><p>Stuur een persbericht naar kranten etc. Schrijf het als een kant en klaar krantenbericht, dat zij alleen nog maar hoeven te publiceren.</p></li>
<li><p>Plan en ontwerp een social mediacampagne. Stuur je bericht op een goed moment.</p></li>
<li><p>Gebruik je netwerk, wellicht ken je iemand die bijvoorbeeld bij een interessant tijdschrift werkt.</p></li>
<li><p>Verzin een actie of stunt om aandacht mee te genereren.</p></li>
<li><p>Bedrijven hebben vaak een groot klantenbestand binnen specifieke doelgroepen. Probeer hier gebruik van te maken.</p></li>
</ol>
<blockquote>
<p>Link: 7 creatieve manieren om specifieke doelgroepen te bereiken via Facebook:</p>
<p>https://www.frankwatching.com/archive/2013/11/18/facebook-marketing-7-creatieve-manieren-om-specifieke-doelgroepen-te-bereiken/</p>
<p>Boek ‘Scoren met free publicity’ / Ellen Salverda en Engelien Reitsma:</p>
<p>https://www.managementboek.nl/boek/9789461260703/scoren-met-free-publicity-ellen-salverda#over</p>
</blockquote>
<p><strong>Tip!</strong></p>
<p><strong>Stuur je project in voor prijzen en wedstrijden, maak een afweging tussen de kans dat je een prijs wint, de deelnamekosten en hoeveel publiciteit het winnen van de prijs kan opleveren.</strong></p>
<p><strong>Na het winnen van een prijs kun je een aantrekkelijk persbericht schrijven. Blogs, tijdschriften en kranten plaatsen regelmatig dit soort berichten. In veel gevallen kan dit vele malen goedkoper zijn dan bijvoorbeeld het plaatsen van een advertentie.</strong></p>
<blockquote>
<p>Links: award ‘European Design Awards’ (EDA):</p>
<p>http://www.europeandesign.org</p>
<p>Award ‘International Design Awards’ (IDA):</p>
<p>https://idesignawards.com</p>
<p>Award ‘Rijksstudio award’:</p>
<p>https://www.rijksmuseum.nl/en/rijksstudio-award?gclid=CNHyjLjH9c8CFVQ_Gwod2oQI0w</p>
<p>Award ‘Red Dot Awards’:</p>
<p>http://en.red-dot.org/red-dot-design-award.html</p>
<p>Award ‘World Design Guide’:</p>
<p>http://ifworlddesignguide.com/</p>
</blockquote>
<p><strong>31. Persberichten</strong></p>
<p>Informatie over een ontworpen project in de vorm van een persbericht, die andere media kunnen gebruiken om te publiceren.</p>
<p>Doel: Zichtbaarheid genereren voor het project, je samenwerkingspartners en je studio.</p>
<p>Hoe:</p>
<ol style="list-style-type: decimal">
<li><p>Schrijf het persbericht zodanig dat andere media er niet tot nauwelijks nog werk aan hebben om het op hun eigen platform te plaatsen. Breng het niet als een advertentie, maar als een nieuwsbericht. Vermijdt reclametaal.</p></li>
</ol>
<ol style="list-style-type: decimal">
<li><p>Denk goed na over wat voor jouw project relevant is, maar ook waarom specifieke media het interessant zouden vinden om het persbericht te plaatsen. Belangrijk is dat je de nieuwswaarde van jouw project vooropstelt.</p></li>
<li><p>Maak een persbericht oprolbaar: zorg dat de eerste alinea de belangrijkste informatie bevat en de laatste de minst belangrijke informatie, zodat een journalist makkelijk een alinea kan schrappen als er te weinig ruimte is voor het bericht.</p></li>
<li><p>Houd het bericht helder en concreet. Zorg dat er geen herhaling plaatsvindt.</p></li>
<li><p>Plak het persbericht zichtbaar in de e-mail en niet als bijlage.</p></li>
</ol>
<blockquote>
<p>Tips voor het schrijven van een persbericht:</p>
<p>http://www.mkbservicedesk.nl/593/het-schrijven-persbericht.htm</p>
<p>https://www.vsbfonds.nl/communicatie/persbericht</p>
</blockquote>
<p><strong>32. Timing</strong></p>
<p>Dit geldt bij het zorgvuldig uitkiezen van een actueel thema tot en met het kiezen van de juiste lanceringsdatum.</p>
<p>Doel: Meer aandacht en zichtbaarheid generen om jouw doel te doen slagen.</p>
<p>Hoe:</p>
<ol style="list-style-type: decimal">
<li><p>Houd de actualiteiten in de gaten. Welke onderwerpen zijn belangrijk en welke onderwerpen worden belangrijk? Kies wel altijd een onderwerp dat je daadwerkelijk ook zelf interessant vindt. Voor je het weet ben je er jaren mee bezig.</p></li>
</ol>
<ol style="list-style-type: decimal">
<li><p>Voor de juiste timing voor een lancering is het goed te bedenken of je product tijdens een groot event<br />
gelanceerd moet worden of juist op een moment dat er in de media/ wereld weinig gebeurd. Mooi weer of juist slecht, voor de kerstdagen of juist aan het begin van het jaar of bijvoorbeeld mee in het mediacircus rond de verkiezingen, waarbij alle journalisten op dat moment graag iets over verkiezingen schrijven.</p></li>
<li><p>Timing en nieuwswaarde: Het is belangrijk dat een persbericht nieuwswaarde heeft. Vrijdagmiddag is het minst gunstig om een persbericht de deur uit te gaan, redacties sluiten vroeg en ontvangen veel berichten van bedrijven die alles er voor het weekend uit proberen te werken. Maandagochtend is het spitsuur en ligt jouw persbericht mogelijk onderop de stapel.</p></li>
<li><p>Timing online: Bij social media is de zondag de meest ‘rustige’ dag, jouw post zal dan dus langer onder de aandacht blijven dan op bijvoorbeeld een maandag. Aan het eind van de werkdag kijken de meeste mensen op social media, dus dan maak je kans op de meeste likes.</p></li>
</ol>
<blockquote>
<p>Artikel ‘Timing is alles voor een persbericht’ door ANP:</p>
<p>https://www.perssupport.nl/blog/timing-is-alles-voor-een-persbericht</p>
</blockquote>
<p><strong>33. (Design)platforms</strong></p>
<p>Platforms/social media waarop ontwerpers zich kunnen presenteren/profileren</p>
<p>Doel: Meer zichtbaarheid genereren voor de ontwerper en daarbij de vindbaarheid te vergroten</p>
<p>Hoe:</p>
<ol style="list-style-type: decimal">
<li><p>Tumblr: Het voordeel van dit platform is dat je heel makkelijk een thema kunt kiezen en eindeloos door afbeeldingen kunt scrollen. Bovendien heeft Tumblr net als Facebook een feed.</p></li>
</ol>
<ol style="list-style-type: decimal">
<li><p>Behance: Portfolio platform bedoeld om je als ontwerper/illustrator aan te bieden aan mogelijke opdrachtgevers. Groot voordeel van Behance is dat je heel goed kunt zoeken op professies en tags (zoektermen) binnen een professie.</p></li>
<li><p>BNO-Leden kunnen een profiel en portfolio aanmaken.</p></li>
<li><p>Facebook: Social media platform, geschikt om regelmatig (actuele) updates te plaatsen in tekst en/of beeld, maar ook om advertenties te plaatsen voor een groter en specifiek bereik.</p></li>
<li><p>Instagram: Social media platform, een platform om visueel aantrekkelijk werk te plaatsen met daarbij een korte boodschap, de verzameling posts zal op den duur als portfolio fungeren.</p></li>
<li><p>Twitter: social media platform, voor korte tekstberichten met eventueel foto’s, video’s en links.</p></li>
<li><p>Snapchat: social media platform, net als bij Instagram worden er foto’s gedeeld, de beelden kunnen echter maar tijdelijk bekeken worden, Snapchat biedt daarmee geen overzicht van eerder gemaakte posts. Erg populair onder jongeren.</p></li>
<li><p>Pinterest: social media platform, werkt als een online prikbord, vooral in trek bij vrouwen. Gebruikers kunnen bestaande afbeeldingen op het internet op hun prikbord ‘pinnen’, dit kan verspreiding van werk opleveren.</p></li>
<li><p>LinkedIn: social media platform specifiek gericht op professionals. Hiermee kan het bestaand netwerk van vertrouwde contacten versterkt en uitgebreid worden.</p></li>
<li><p>Je eigen website, vergroot de vindbaarheid en de geloofwaardigheid van jouw bedrijf. Een website kan als verzamelplaats dienen voor alle informatie die je verspreidt op internet. Hier is de basis te vinden, wie je bent, je visie, wat je doet, wat je gedaan hebt en hoe je te bereiken bent.</p></li>
</ol>
<blockquote>
<p>Artikel ‘Social media etiquette: do’s and dont’s’:</p>
<p>https://www.frankwatching.com/archive/2014/10/04/social-media-etiquette-dos-en-donts-infographic/</p>
</blockquote>
<p><strong>34. Hybrid publishing</strong></p>
<p>Hybrid Publishing is een methode om een verhaal/thema in verschillende media te publiceren. De publicatie is beschikbaar in digitale en papieren vormen en liefst zijn deze een aanvulling op elkaar. De lezer kan zijn informatie op verschillende (interactieve) manieren tot zich kan nemen en eventueel aanvullen.</p>
<p>Doel: Doel hierbij kan zijn: Het efficiënt aanbieden van informatie, het bedienen van verschillende gebruikersgroepen, het vergaren van feedback en informatie, het up to date houden van informatie en het bereiken van een breder publiek. Daarnaast kan bepaalde informatie in bijvoorbeeld het fysieke medium weggelaten worden, waardoor er meer ruimte ontstaat voor experiment met ontwerp. Sommige aanvullende media lenen zich beter voor digitale platforms, denk aan video’s.</p>
<p>Hoe:</p>
<ol style="list-style-type: decimal">
<li><p>Het is bij het ontwerpen vanaf het eerste moment belangrijk rekening te houden met de verschillende media, welke software/schrijftaal is het meest efficiënt om mee te beginnen?</p></li>
</ol>
<ol style="list-style-type: decimal">
<li><p>Bedenk welke media voor jouw doelgroep belangrijk en beschikbaar zijn.</p></li>
<li><p>Bedenk of, hoe en op welk medium je je document in de toekomst zou willen updaten.</p></li>
</ol>
<blockquote>
<p>Toolkit digital publishing, hybride publiceren:</p>
<p>http://www.publishinglab.nl/dekunstvandekritiek/wp-content/uploads/sites/4/2015/05/KimmySpreeuwenbergppt.pdf</p>
<p>Boek ‘Basisboek crossmedia concepting’ / Indira Reynaert en Daphne Dijkerman over hoe diverse mediakanalen ingezet kunnen worden om bepaalde communicatiedoeleinden te realiseren: https://www.frankwatching.com/archive/2009/08/03/boekrecensie-basisboek-crossmedia-concepting/</p>
<p>Applicatie ‘Calibre, ebook management’: http://calibre-ebook.com</p>
<p>applicatie ‘Pandoc’ om gestructureerd tekst om te zetten naar verschillende devices: http://pandoc.org</p>
</blockquote>
<h2 id="d.-financiën-en-afspraken">D. FINANCIËN EN AFSPRAKEN</h2>
<p><strong>Een van de moeilijkste dingen van het vak is een inschatting te maken hoeveel tijd het kost een product te maken. Zelfs na 20 jaar ervaring blijk ik nog steeds niet in staat bepaalde werkzaamheden goed in te schatten. Je kunt natuurlijk jezelf wel dwingen binnen een bepaald aantal uren je werk te beëindigen, maar hoe schat je de juiste tijd in als je steeds nieuwe producten verzint?</strong></p>
<p><strong>Over het algemeen vindt geen enkele ontwerper het erg extra uren te maken mits ze daar zelf voor kiezen. Als echter blijkt dat jij geen goede afspraken hebt gemaakt over bijvoorbeeld het aantal correctieronden en een samenwerkingspartner blijft maar correcties doorgeven, dan is de ontwerper over het algemeen veel minder gelukkig. Maak dus vooral goede afspraken aan het begin van je samenwerking. Denk van tevoren na over de verantwoordelijkheden van beide partijen en denk zeker na over een goed verdienmodel als je zelf een project initieert. Leg alles vast per mail of bij een groter project in een samenwerkingsovereenkomst.</strong></p>
<p><strong>35. Haalbaarheid en draagvlak concept</strong></p>
<p>Het is belangrijk om in de conceptfase de haalbaarheid van het project te onderzoeken. Is dit concept financieel haalbaar? Is de behoefte naar dit product voldoende getest en heb je voldoende draagvlak gecreëerd onder mogelijke stakeholders die je product een podium bieden?</p>
<p>Doel: Het vaststellen of je project financieel haalbaar is en of er vraag is naar je product.</p>
<p>Hoe:</p>
<ol style="list-style-type: decimal">
<li><p>Door met stakeholders te praten, zowel de doelgroep als je samenwerkingspartners.</p></li>
</ol>
<ol style="list-style-type: decimal">
<li><p>Door een begroting te maken, om te kijken wat je project gaat kosten.</p></li>
<li><p>Door subsidie aan te vragen.</p></li>
<li><p>Door een crowdfunding te starten.</p></li>
</ol>
<p><strong>36. Begroting</strong></p>
<p>Een vooraf gemaakte berekening van inkomsten en uitgaven voor de realisatie van je project, ook wel kostenraming genoemd.</p>
<p>Doel: De financiële mogelijkheden, obstakels en haalbaarheid gedurende het hele project in kaart brengen. Het kostenplaatje is essentieel voor het zoeken naar financiers. Door het maken van een begroting kun je ook tot nieuwe ontwerpoplossingen komen.</p>
<p>Hoe:</p>
<ol style="list-style-type: decimal">
<li><p>Bereken benodigdheden als werkruimte, apparatuur, inzetten van derden, licenties, reiskosten, stagiaires, freelancers, maar ook dingen als de lunch.</p></li>
</ol>
<ol style="list-style-type: decimal">
<li><p>Bereken en houd bij hoeveel tijd je zelf in het project steekt en wat de kosten daarvan zijn. Neem in je verdienmodel mee hoe je dit weer terug kunt verdienen.</p></li>
<li><p>Houd alles overzichtelijk bij. Op momenten van subsidieaanvraag of overleg met stakeholders moet je dit paraat hebben.</p></li>
<li><p>Vraag familie en vrienden om advies en/of zet professionele bureaus in voor het opzetten van een goede begroting.</p></li>
</ol>
<blockquote>
<p>Download ‘voorbeeld voor het maken van een begroting’ van BNO (voor leden):</p>
<p><a href="http://www.bno.nl/downloads/opdrachtofferte-opdrachtbegroting-nlen"><em>http://www.bno.nl/downloads/opdrachtofferte-opdrachtbegroting-nlen</em></a></p>
</blockquote>
<p><strong>37. Planning en timing</strong></p>
<p>Plannen is het maken van een schema waarin staat wat wanneer moet gebeuren en waarin je doelen stelt die gehaald moeten worden.</p>
<p>Doel: Het behalen van een project binnen de deadline.</p>
<p>Hoe:</p>
<ol style="list-style-type: decimal">
<li><p>Als je zelf een project start, bedenk dan een datum die gunstig is om het project te beëindigen. Bijvoorbeeld omdat op dat moment de media geïnteresseerd is in jouw thema.</p></li>
</ol>
<ol style="list-style-type: decimal">
<li><p>Begin aan het einde van planning (de datum waarop het product gelanceerd moet worden) en reken terug naar nu.</p></li>
<li><p>Denk aan alle tussenstappen vanaf de oriëntatiefase tot en met het bestellen van materialen uit China, of bijvoorbeeld de productietijd van een drukker.</p></li>
<li><p>Maak parallel aan je eigen planning ook een planning voor je (toekomstige) stakeholders/samenwerkingspartners. Zo krijg je helder wat hun eventuele taken zijn en wat je graag zou willen dat zij inbrengen.</p></li>
</ol>
<p><strong>38. Stakeholders</strong></p>
<p>Iedereen die betrokken is bij het succesvol laten slagen van een project, bijvoorbeeld:</p>
<ol style="list-style-type: decimal">
<li><p>Investeerders zoals een bedrijf, instituut of overheid al dan niet middels subsidie.</p></li>
</ol>
<ol style="list-style-type: decimal">
<li><p>Bedrijven of instituten die belang hebben bij het verwezenlijken van het eindproduct. Zij zorgen voor kennis over de doelgroep en draagvlak onder de doelgroep in de toekomst.</p></li>
<li><p>De doelgroep/gebruikersgroep zelf, voor het testen van het product tijdens het ontwerpproces.</p></li>
<li><p>Dit soort testen worden vaak gedaan door marketeers.</p></li>
<li><p>Experts als een onderzoeker voor input van specifieke kennis en experts voor de realisatie zoals producenten en programmeurs.</p></li>
<li><p>Jurist voor het vastleggen van afspraken.</p></li>
<li><p>Indien je zelf het product in de markt zet:<br />
communicatie/marketing strateeg die een strategisch plan bedenkt voor hoe je het product het beste in de markt zet.</p></li>
</ol>
<p>Doel: Realisatie van je project, zichtbaarheid en draagvlak creëren, kennis verzamelen.</p>
<p>Hoe:</p>
<ol style="list-style-type: decimal">
<li><p>Idealiter zoek je een stakeholder/partner die dezelfde belangen heeft als jij voor de toekomstige gebruikersgroep.</p></li>
</ol>
<ol style="list-style-type: decimal">
<li><p>Spreek veel over je project en je plannen, bij vrienden, familie, collega’s en kennissen, om deze plannen te toetsen en je netwerk te verbreden.</p></li>
<li><p>Gebruik websites als LinkedIn voor het vinden van de juiste personen.</p></li>
<li><p>Bedenk vooraf goed wat je van een stakeholder verwacht.</p></li>
<li><p>Schrijf een enthousiaste mail aan je stakeholder, waarin je aangeeft dat je een belangrijke bijdrage kunt leveren aan hun gebruikersgroep en maak een afspraak.</p></li>
</ol>
<p><strong>39. Netwerken</strong></p>
<p>Contacten opbouwen en onderhouden binnen een relevante omgeving. In welke onderwerpen ben jij geïnteresseerd?</p>
<p>Doel: Via je netwerk ingangen en samenwerkingen creëren, opdrachtgevers binnenhalen.</p>
<p>Hoe:</p>
<ol style="list-style-type: decimal">
<li><p>Ga regelmatig naar lezingen, openingen en borrels en wissel, als de situatie het toelaat, visitekaartjes uit. Belangrijk is dat je het niet alleen over koetjes en kalfje hebt, maar dat je vertelt wat je doet! Bedenk (van tevoren) vragen en toon oprechte interesse.</p></li>
</ol>
<ol style="list-style-type: decimal">
<li><p>Vertel veel over je project en bied je diensten aan.</p></li>
<li><p>Vraag interessante mensen om hun contactgegevens en neem contact met ze op.</p></li>
<li><p>Ook via social media kun je je netwerk versterken door interesse te tonen in andermans posts.</p></li>
<li><p>Word lid van een vereniging, volg een cursus.</p></li>
<li><p>Zorg dat je social media up to date is: denk hierbij aan een website, Instagram, Facebook en een kanaal als Tumblr of Behance. Hang voldoende links aan je afbeelding zodat je vindbaar bent. Benoem met wie je samen hebt gewerkt, (producenten, uitgeverijen musea etc.) zodat zij de post ook zien en delen op hun tijdlijn.</p></li>
<li><p>Houd een goede naam, wees nauwkeurig met de opdrachten die je al hebt.</p></li>
<li><p>Als een opdracht binnen is gehaald is het belangrijk om alle mondeling gemaakte afspraken meteen vast te leggen op papier. Zie debriefing.</p></li>
<li><p>Presenteer jezelf als ‘ondernemer’ i.p.v. freelancer of zzp-er. Officieel ben je dat ook, bovendien klinkt het professioneler.</p></li>
</ol>
<blockquote>
<p>Tips voor het werven van klanten en opdrachten:</p>
<p>http://www.lancelots.nl/marketing/acquisitie</p>
<p>Boek ‘Handboek voor het opzetten van een ontwerppraktijk’ / Kitty de Jong:</p>
<p>https://issuu.com/bis_publishers/docs/handboek_voor_het_opzetten_van_een_</p>
<p>Link: 10 tips om succesvol te netwerken:</p>
<p>https://www.opencircles.nl/blog/10-netwerktips/</p>
<p>Video: Michael Goldberg over netwerken:</p>
<p>https://www.youtube.com/watch?v=Po-QOVodPhU</p>
<p>Artikel ‘Hoe pak je werving via LinkedIn aan?’:</p>
<p>http://www.pwdegids.nl/geen-categorie/nieuws/2010/3/hoe-pak-je-werving-via-linkedin-aan-10117663</p>
</blockquote>
<p><strong>40. Verdienmodellen</strong></p>
<p>De wijze waarop je geld gaat verdienen met je project.</p>
<p>Doel: Inkomsten genereren. Met een verdienmodel kun je mogelijke investeerders makkelijker overhalen.</p>
<p>Hoe:</p>
<ol style="list-style-type: decimal">
<li><p>Vraag geld voor je gemaakte product.</p></li>
</ol>
<ol style="list-style-type: decimal">
<li><p>Verkoop je product aan een instituut dat daar baat bij heeft.</p></li>
<li><p>Door je product samen met je samenwerkingspartner te creëren en een percentage van de winst af te spreken.</p></li>
<li><p>Vraag zelf subsidie aan.</p></li>
<li><p>Begin een succesvolle crowdfundingsactie.</p></li>
<li><p>Ruilen voor een dienst of werk/product.</p></li>
<li><p>Sponsoring (reclame maken voor een bedrijf in ruil voor geld/diensten/materialen).</p></li>
<li><p>Geef workshops en/of lezingen.</p></li>
</ol>
<p><strong>41. Subsidies en fondsen</strong></p>
<p>Budgetten die fondsen verlenen aan bijvoorbeeld ontwerpers voor het verwezenlijken van projecten. Elk fonds heeft een bepaald (maatschappelijk) doel. De projecten moeten zo goed mogelijk aansluiten op dat doel.</p>
<p>Doel: Verbeteren van de maatschappij.</p>
<p>Hoe:</p>
<ol style="list-style-type: decimal">
<li><p>Zoek uit welke subsidies en fondsen die er zijn en of ze bij jouw project passen.</p></li>
</ol>
<ol style="list-style-type: decimal">
<li><p>Plan veel tijd in voor het schrijven van de subsidieaanvraag, zo’n aanvraag kun je vaak maar één keer per halfjaar/jaar indienen.</p></li>
<li><p>Verdiep je in de voorwaarden van zo’n subsidie.</p></li>
<li><p>Een subsidie is fijn, maar bedenk ook of het project in de toekomst winstgevend genoeg zal zijn om op zichzelf te blijven staan (verdienmodel).</p></li>
</ol>
<blockquote>
<p>Download ‘Stimuleringsfonds: algemeen subsidiereglement’:</p>
<p>http://content.stimuleringsfonds.nl/files/gra/i_004/AlgemeenSubsidiereglement.pdf/</p>
<p>Tips voor het doen van een subsidieaanvraag / Mister Motley: http://www.mistermotley.nl/art-everyday-life/10-tips-voor-het-doen-van-een-aanvraag</p>
<p>Informatie over subsidies en subsidieaanvragen: http://www.stroom.nl/paginas/pagina.php?pa_id=8080329</p>
<p>Online cursus fondsenwerving, VSBfonds: https://www.vsbfonds.nl/online-cursus-fondsenwerving/inleiding</p>
<p>Advies ‘Fondswervingonline’: <a href="https://www.fondswervingonline.nl/">https://www.fondswervingonline.nl</a></p>
</blockquote>
<p><strong>42. Crowdfunding</strong></p>
<p>Via een platform een bepaald bedrag proberen binnen te halen, bestaande uit (vaak kleine) donaties in ruil voor tegenprestaties. Als het vooraf aangegeven streefbedrag binnen een vastgestelde periode wordt gehaald mag het geld in het project gestoken worden. Haal je dit streefbedrag niet, dan worden de bedragen teruggestort naar de donateurs.</p>
<p>Doel: Je project gefinancierd krijgen door donateurs zodanig enthousiast te maken dat ze een bijdrage willen geven.</p>
<p>Hoe:</p>
<ol style="list-style-type: decimal">
<li><p>Ga op zoek naar het meest geschikte platform voor jouw project.</p></li>
</ol>
<ol style="list-style-type: decimal">
<li><p>Houd er rekening mee dat een platform jouw voorstel kan afkeuren, verdiep je daarom goed in de vereisten.</p></li>
<li><p>Plan veel tijd in voor het schrijven van een goede, duidelijke tekst, bedenk aantrekkelijke aanbiedingen en maak een treffende video.</p></li>
<li><p>Houd rekening met de spanningsboog van het publiek, zorg dat het project in één zin te begrijpen is.</p></li>
<li><p>Wees transparant, er mag geen onduidelijkheid bestaan over waar het geld aan besteed wordt.</p></li>
<li><p>Schrijf je tekst in de ik/wij-vorm, dit wekt meer sympathie op bij donateurs.</p></li>
<li><p>Benoem eventuele partners of sponsoren die je al hebt, dit wekt vertrouwen.</p></li>
<li><p>Houd rekening met de WIIFM factor (What’s In It For Me? Maak de aanbiedingen aantrekkelijk voor donateurs.</p></li>
<li><p>Wees realistisch met je streefbedrag, wanneer het bijvoorbeeld op 80% stagneert zou je dit kunnen<br />
oplossen door zelf de laatste 20% te doneren, zodat de crowdfunding wel kan slagen. Anders loop je die 80% mooi mis! Dit bedrag moet je dan uiteraard wel op tafel kunnen leggen.</p></li>
<li><p>Probeer de eerste 10% binnen te halen, voor je al je vrienden een mail stuurt over je crowdfunding. Je project zal er dan veelbelovend uitzien en aantrekkelijker zijn om te blijven volgen.</p></li>
</ol>
<blockquote>
<p>Platform voor crowdfunding in de creatieve sector ‘Voordekunst’:</p>
<p>https://www.voordekunst.nl</p>
<p>Platform voor crowdfunding ‘CrowdAboutNow’ :</p>
<p>https://crowdaboutnow.nl</p>
<p>Tips voor een succesvolle crowdfunding campagne:</p>
<p>http://platformsocialbusiness.nl/17-tips-voor-een-succesvolle-crowdfunding-campagne/</p>
</blockquote>
<p><strong>43. Juridische afspraken</strong></p>
<p>Het samen met partners, stakeholders en/of derden op papier zetten van verdienmodellen, eigendomsrechten en verantwoordelijkheden.</p>
<p>Doel: Helderheid voor toekomstige processen creëren en ervoor zorgen dat verantwoordelijkheden en eventuele winsten of verliezen gunstig verdeeld worden.</p>
<p>Hoe:</p>
<ol style="list-style-type: decimal">
<li><p>Gebruik Google voor onderzoek naar bestaande contracten, vraag ook bij de BNO om advies.</p></li>
</ol>
<ol style="list-style-type: decimal">
<li><p>Wanneer er een contract of intentieverklaring aan bod komt, informeer goed bij een juridisch adviseur naar de consequenties, maar ook naar mogelijkheden.</p></li>
<li><p>Besluit voor jezelf hoeveel controle je wilt houden, het kan fijn zijn verantwoordelijkheid uit handen te geven, maar hiermee geef je ook ‘bezit’ uit handen.</p></li>
<li><p>Schrijf zelf, met hulp van een jurist, een contract op basis van bestaande contracten (boerenverstand).</p></li>
</ol>
<blockquote>
<p>Juridisch advies van BNO (voor leden):</p>
<p>http://www.bno.nl/advies-map/juridisch-advies</p>
<p>Download geheimhoudingsovereenkomst van BNO (voor leden):</p>
<p>http://www.bno.nl/downloads/geheimhoudings-overeenkomst-eenzijdigwederzijds-nlen</p>
<p>Download royalty overeenkomst van BNO (voor leden):</p>
<p>http://www.bno.nl/downloads/royaltyovereenkomst-met-toelichting-nlendu</p>
<p>Advies ‘Starters Informatie Centrum’:</p>
<p>http://www.startersinformatiecentrum.nl</p>
</blockquote>
<p><strong>44. Intentieverklaring</strong></p>
<p>Een verklaring of overeenkomst van een of meerdere partijen omtrent een bedoeling.</p>
<p>Doel: Het bepalen en vaststellen van (besproken) bedoelingen.</p>
<p>Hoe (onthoudt deze gegevens):</p>
<ol style="list-style-type: decimal">
<li><p>Een intentieverklaring is eenzijdig en daarom niet bindend.</p></li>
</ol>
<ol style="list-style-type: decimal">
<li><p>Een intentieovereenkomst is tussen twee partijen besloten en daarmee een bindende overeenkomst.</p></li>
</ol>
<p><strong>45. Samenwerkingsovereenkomst</strong></p>
<p>Een contract tussen twee partijen met afspraken over samenwerken.</p>
<p>Doel: Helderheid creëren tussen twee partijen over de gedane afspraken. Hierin staan de verantwoordelijkheden van beide partijen en de financiële afspraken. Tevens een belangrijk document om op terug te komen wanneer een samenwerking niet helemaal als gewenst verloopt.</p>
<p>Hoe:</p>
<ol style="list-style-type: decimal">
<li><p>Zorg dat afspraken altijd schriftelijk zijn, wanneer iets mondeling is besproken zou je bijvoorbeeld nog een e-mail kunnen nasturen met de besproken afspraken en bevestiging en akkoord vragen.</p></li>
</ol>
<ol style="list-style-type: decimal">
<li><p>Denk aan afspraken als: wie wat gaat doen, wanneer, tegen welke vergoeding, etc. Wees hier zo specifiek mogelijk in.</p></li>
<li><p>Bedenk ook wat het scenario zou kunnen zijn als de samenwerking misloopt. Wat spreek je af over gedane investeringen en eigendommen?</p></li>
</ol>
<blockquote>
<p>8 tips voor het opstellen van een samenwerkingsovereenkomst:</p>
<p>http://www.wetrecht.nl/8-tips-voor-het-opstellen-van-een-overeenkomst/</p>
</blockquote>
<p><strong>46. Zwijgplicht</strong></p>
<p>Komt in de ontwerpwereld vaker voor dan je denk. Door middel van een geheimhoudingsovereenkomst vaststellen wat er wel en niet met de buitenwereld gedeeld mag worden. Voor nieuwe producten is timing belangrijk en is het vaak niet verstandig als de verrassing al verklapt is.</p>
<p>Doel: Het beschermen van een idee, werkwijze en/of vertrouwelijke informatie.</p>
<p>Hoe:</p>
<ol style="list-style-type: decimal">
<li><p>Een overeenkomst kan eenzijdig of wederzijds zijn, afhankelijk van de belangen van de betreffende partijen.</p></li>
</ol>
<ol style="list-style-type: decimal">
<li><p>Wees strategisch met het op tafel leggen van zo’n overeenkomst, je wilt mogelijke stakeholders niet afschrikken door ze te snel een overeenkomst voor te leggen. Echter deel je wel vrij snel belangrijke informatie met deze partijen, wees dus ook niet te zuinig als het om het beschermen van je idee gaat.</p></li>
</ol>
<blockquote>
<p>Voorbeeld: ‘geheimhoudingsovereenkomst’ BNO (alleen voor leden):</p>
<p>http://www.bno.nl/downloads/geheimhoudings-overeenkomst-eenzijdigwederzijds-nlen</p>
</blockquote>
<p><strong>47. Auteursrecht</strong></p>
<p>De rechten over het gemaakte werk.</p>
<p>Doel: Een idee en uitwerking (ontwerp) beschermen tegen plagiaat.</p>
<p>Hoe:</p>
<ol style="list-style-type: decimal">
<li><p>Het auteursrecht behoort automatisch tot de daadwerkelijke auteur, echter kan deze door middel van een contract overgedragen worden aan een andere partij.</p></li>
</ol>
<ol style="list-style-type: decimal">
<li><p>Wees voorzichtig met het uit handen geven van het auteursrecht, als er in de toekomst bijvoorbeeld<br />
andere partijen geïnteresseerd zijn in het project zal het mogelijk voor jou niks meer opleveren, enkel voor de partij met het auteursrecht. Ook zeggenschap zou je kwijt kunnen raken.</p></li>
</ol>
<blockquote>
<p>Advies over auteursrecht:</p>
<p>http://www.auteursrecht.nl/auteursrecht</p>
<p>Auteursrecht beheer ‘CC Proof’:</p>
<p>https://www.ccproof.nl</p>
<p>Download ‘Aanvullende voorwaarden voor intellectuele eigendomsrechten’:</p>
<p>http://www.bno.nl/downloads/aanvullende-voorwaarden-intellectuele-eigendomsrechten-2013-nlen</p>
<p>Tips over hoe bestaand werk geciteerd dient te worden:</p>
<p>http://www.iusmentis.com/auteursrecht/citeren/beeldcitaat/</p>
<p>Auteursrechtenorganisatie ‘Pictoright’ exploiteert individuele auteursrechten, verleent juridische bijstand en fungeert als vraagbaak:</p>
<p>http://www.pictoright.nl</p>
</blockquote>
<h1 id="bibliografie">Bibliografie</h1>
<p><strong>Inspiratie voor het schrijven van een Journalistieke roman:</strong></p>
<p>BOEKEN:</p>
<p>Joris Luyendijk, <em>Dit kan niet waar zijn</em> (Uitgeverij Atlas Contact, 2015)</p>
<p>Joris Luyendijk, <em>Het zijn net mensen</em> (Uitgeverij Podium B.V., 2007)</p>
<p><strong>Joris Luyendijk laat zich leiden door nieuwsgierigheid voor actuele thema’s in de maatschappij. Met zijn achtergrond als journalist is hij in staat elk actueel thema te bevragen. De vorm, een journalistieke roman, geeft hem de vrijheid al schrijvende zijn conclusies over onderwerpen aan het voetlicht te brengen.</strong></p>
<p>Elizabeth Gilbert, Big Magic (Cargo, 2015)</p>
<p>Elizabeth Gilbert, Het hart van alle dingen (Cargo, 2013)</p>
<p><strong>Elizabeth Gilbert was net als Hanneke Brier een positieve boost om door te gaan in het schrijven van de journalistiek roman. Belangrijkste les van Gilbert: ideeën dienen zich aan. Je kunt er iets mee doen of niet. Zo niet dan gebeurt er niets, doe je het wel dat wordt er van alles in gang gezet. Streef niet naar perfectie maar naar een zo goed mogelijk resultaat. Creëren is een luxe, de waarde (in geld) van deze bezigheid is niet te voorspellen. Je moet het in eerste instantie doen omdat het zin geeft aan ons bestaan.</strong></p>
<p><strong>Etnografisch onderzoek: Voor het beter begrijpen en inzicht krijgen in menselijk gedrag (met name in online media).</strong></p>
<p>BOEKEN:</p>
<p>Maurits Kaptein, Digitale verleiding (Business Contact, 2013)</p>
<p>S<strong>ociaal wetenschapper en onderzoeker, vooral geïnteresseerd in zowel de overtuiging als kwantitatieve onderzoeksmethoden. Door de lezing en het boek ben ik beter gaan begrijpen hoe je mensen kunt verleiden tot het aanzetten van handelen zoals het aankopen van producten.</strong></p>
<p>Ben Tiggelaar, Dromen, Durven, Doen (Spectrum, 2010)</p>
<p><strong>Columnist voor NRC en schrijver van het boek: Dromen, Durven, Doen. Meester in het helder beschrijven van menselijk gedrag in relatie tot leiderschap en daadkracht. Vragen als: ‘Wat zijn goede vragen?’, tot waarom we veranderingsprocessen zo moeilijk vinden, en hoe je een goede leider kunt zijn.</strong></p>
<p>WEBSITES:</p>
<p>Kevin Lo, <em>The propaganda of Pantone: Colour and Subcultural Sublimation</em> (2016)</p>
<p>http://www.lokidesign.net/journal/2016/2/22/the-propaganda-of-pantone-colour-and-subcultural-sublimation</p>
<p><strong>Over trends en het verleiden van bepaalde doelgroepen door middel van ontwerp.</strong></p>
<p>LEZINGEN:</p>
<p>Maurits Kaptein, (1 april 2014) <em>Digitale verleiding</em>, Rotterdam</p>
<p><strong>Feitenkennis voor het onderbouwen van de nieuwe praktijken van de grafisch ontwerper</strong></p>
<p>BOEKEN:</p>
<p>Hugues Boekraad en Pierre Bernard, <em>Design for the public domain, My work is not my work</em> (Lars Muller Publishers, 2007)</p>
<p><strong>Design for the public domain: Visueel ontwerp zal de wereld niet veranderen in een paradijs, maar het kan helpen om een ​​meer humane wereld tot stand te brengen.</strong></p>
<p>Aernoud Bourdrez, <em>Think like a lawyer, don’t act like one</em> (BIS Publishers, 2013)</p>
<p><strong>Tips over copyright.</strong></p>
<p>Edward de Bono, <em>Six Thinking Hats</em> (Penguin Books Ltd, 2016)</p>
<p><strong>Over het verschil tussen een idee en een concept en onderzoeksmethoden zoals de Six Thinking Hats.</strong></p>
<p>Dave Eggers, <em>The Circle</em> (Random House US, 2014)</p>
<p><strong>Over de impact en macht van grote internetbedrijven zoals Google.</strong></p>
<p>Walter Isaacson, <em>Steve Jobs</em> (Spectrum, 2011)</p>
<p><strong>Over hoe ‘één man’ innovatieve projecten van de grond kan krijgen.</strong></p>
<p>Yves Pigneur en Alexander Osterwälder, <em>Business Model Generation</em> (Vakmedianet Management, 2014)</p>
<p><strong><em>Business Model Canvas</em>, een methodiek om erachter te komen of je idee succesvol kan worden en of je bepaalde stappen in je proces niet vergeet.</strong></p>
<p>Rick Poynor en Jan van Toorn, Critical Practice (010, 2008)</p>
<p><strong>Groot voorbeeld op het gebied van een bevlogen grafisch ontwerper die sociale onderwerpen middels ontwerpen aan de kaak wil stelt.</strong></p>
<p>Marc Stickdorn en Jakob Schneider, This Is Service Design Thinking (John Wiley &amp; Sons, 2012)</p>
<p><strong>Kennis over menselijk handelen toegepast in design.</strong></p>
<p>Betteke van Ruler, Reflective Communication Scrum: recipe for accountability (Eleven international publishing, 2014)</p>
<p><strong>Effectieve methode om aan resultaten te komen, middels acties (trial and error).</strong></p>
<p>LEZINGEN:</p>
<p>Florian Cramer (8 maart 2016) <em>Hybrid Publishing?,</em> Rotterdam</p>
<p>Prof.dr. Pieter Jan Stappers, (22 januari 2014) Het verschil tussen wetenschappelijk onderzoek en ontwerpend onderzoek, Rotterdam</p>
<p><strong>Eerste lezing Master Design over het verschil tussen wetenschappelijk onderzoek en ontwerpend onderzoek.</strong></p>
<p>Stimuleringsfonds creatieve industrie (10 november 2015) <em>Next level - ontwerpend onderzoek in de praktijk,</em> Rotterdam</p>
<p><strong>Over het belang van goed ontwerpend onderzoek.</strong></p>
<p>Voor De Kunst (3 oktober 2016) <em>Kick-Off Lezing</em>, Amsterdam</p>
<p><strong>Over het opzetten van een succesvolle crowdfunding.</strong></p>
<p>WEBSITES:</p>
<p>Auteursrecht, <em>Auteursrecht</em> (2016)</p>
<p>http://www.auteursrecht.nl/auteursrecht</p>
<p><strong>Basiskennis over het Europese auteursrecht.</strong></p>
<p>BNO, <em>Beroepsorganisatie Nederlandse Ontwerpers</em> (2016)</p>
<p>http://www.bno.nl</p>
<p><strong>Adviezen rondom de ontwerppraktijk, zoals juridisch advies.</strong></p>
<p>Erasmus School of Law, <em>Korte scriptiehandleiding</em> (2016)</p>
<p>https://www.esl.eur.nl/fileadmin/ASSETS/frg/onderwijs/pdf/kortescriptiehandleidingnr.pdf</p>
<p><strong>Voor het schrijven van een goede scriptie.</strong></p>
<p>Jan Hoek, <em>10 tips voor het doen van een aanvraag</em> (2014, 2016)</p>
<p>http://www.mistermotley.nl/art-everyday-life/10-tips-voor-het-doen-van-een-aanvraag</p>
<p><strong>Tips voor het doen van een goede subsidieaanvraag.</strong></p>
<p>Dr. Alex Kuskis, The Medium is the Massage: The Film (1967) (2011, 2016)</p>
<p>https://mcluhangalaxy.wordpress.com/2014/10/27/the-medium-is-the-massage-the-film-1967-2/</p>
<p><strong>Belang van mediumkeuze.</strong></p>
<p>Kimmy Spreeuwenberg, <em>Een redactionele workflow voor papier en web</em> (2016)</p>
<p>http://www.publishinglab.nl/dekunstvandekritiek/wp-content/uploads/sites/4/2015/05/KimmySpreeuwenbergppt.pdf</p>
<p><strong>Over <em>hybrid publishing.</em></strong></p>
<p>Stimuleringsfonds, <em>Algemeen Subsidiereglement</em> (2016)</p>
<p>http://content.stimuleringsfonds.nl/files/gra/i_004/AlgemeenSubsidiereglement.pdf/</p>
<p><strong>Voorwaarden voor het aanvragen van een subsidie.</strong></p>
<p>Voor De Kunst, <em>platform voor crowdfunding in de creatieve sector</em> (2016)</p>
<p>https://www.voordekunst.nl</p>
<p><strong>Een crowdfundingplatform voor de creatieve sector, voorwaarden voor een campagne.</strong></p>
<p>Zelf Een App Maken.nl (2015, 2016)</p>
<p>http://www.zelf-een-app-maken.nl/je-eerste-app-hoe-begin-je/</p>
<p><strong>Tips voor het ontwikkelen van een app.</strong></p>
<p>METHODIEKEN:</p>
<p>Craig Bell, <em>Publiceren en Presenteren op masterniveau</em></p>
<p>Willem de Kooning Academie, <em>Opleidingsprofiel Master Design, Van mediumonafhankelijk design research naar nieuwe praktijken</em> (2015)</p>
<p>Willem de Kooning Academie, <em>Master Design, Story mapping Design Research</em></p>
<p>Craig Bell, <em>Publiceren en Presenteren op masterniveau</em></p>
<p><strong>Feitenkennis over ons financieel huishouden, de geschiedenis van geld, budgetbeheersing.</strong></p>
<p>WEBSITES:</p>
<p>Geldinfo.net (2016)</p>
<p>http://geldinfo.net</p>
<p>Nibud, onafhankelijk voorlichtingsinstituut over de huishoudportemonnee (2016)</p>
<p>https://www.nibud.nl</p>
<p>Wijzer in geldzaken (2016)</p>
<p>https://www.wijzeringeldzaken.nl</p>
<h1 id="biografie">Biografie</h1>
<p>Renate Boere (1970) is ontwerper, organisator en docent.</p>
<p>Sinds 1998 is zij artdirector van haar gelijknamige studio. Haar opdrachtgevers bevinden zich in de sociale- en culturele sector.</p>
<p>Renate Boere is vanaf 2000 werkzaam als docent grafisch ontwerpen aan de Willem de Kooning Academie te Rotterdam. www.wdka.nl. In datzelfde jaar werd zij gevraagd als programmeur voor Zefir7 BNO-kring Den Haag, een organisatie die lezingen organiseert over de bandbreedte van het vak ontwerpen. www.zefir7.nl</p>
<p>In september 2011 startte zij samen met Ed van Hinte DRS22, een instituut voor ontwerpend onderzoek. Hier doen ervaren ontwerpers samen met startende creatieven onderzoek naar thema’s in allerlei vakgebieden die ons bestaan kleuren. www.drs22.nl</p>
<p>Studio Renate Boere heeft onlangs de European Design Award en de International Design Award gewonnen.</p>
<h1 id="met-speciale-dank-aan">Met speciale dank aan</h1>
<p><strong>Kritische meelezers</strong></p>
<p>Hanneke Briër</p>
<p>Evelien Broersen</p>
<p>Kitty de Jong</p>
<p>Caroline Langendoen</p>
<p>Gabrielle Marks</p>
<p>Ed van Hinte</p>
<p><strong>Dit boek is mede</strong><br />
<strong>mogelijk gemaakt</strong><br />
<strong>door</strong></p>
<p>Leon Baauw</p>
<p>Mariska Boekhorst</p>
<p>Elke Botje</p>
<p>Jacko Brinkman</p>
<p>Julia en Michel Broersen</p>
<p>Ravenna Buijs</p>
<p>Ellen Buijs</p>
<p>Jeroen Chabot</p>
<p>Kamill Cosemans</p>
<p>Bastiaan de Boer</p>
<p>Jannie de Joode</p>
<p>Maurits de Lange</p>
<p>Leonie de Ruiter</p>
<p>Angeline Dekker</p>
<p>Walter Dhuyvetter</p>
<p>Maria Cristina Di Termine</p>
<p>Quirine Dob</p>
<p>Jan van Eerd</p>
<p>Dennis Elbers</p>
<p>Elena Op ’t Eynde</p>
<p>Lizan Freijsen</p>
<p>Arend Gerritsen</p>
<p>Jet van Grient</p>
<p>Marc Gijzen</p>
<p>Selma Hoitink</p>
<p>Tim Hölscher</p>
<p>Gerard Holthuis</p>
<p>Lizeth Keizer</p>
<p>Jack Kessels</p>
<p>Joshua Koomen</p>
<p>Dennis Koot</p>
<p>Silke Kuilman</p>
<p>Birthe Leemeijer</p>
<p>Natascha Libbert</p>
<p>Margreet en Pieter Los</p>
<p>Tenna Madsen</p>
<p>Roelof Martens</p>
<p>Dimitri Nieuwenhuizen</p>
<p>Debbie Nuijten</p>
<p>Eric Nuijten</p>
<p>Frederike Otger</p>
<p>Pim Piet</p>
<p>Gaby Schalk</p>
<p>Iris Schutten</p>
<p>Carla Smeekens</p>
<p>Jurre Spruijt</p>
<p>Gurt Swanenberg</p>
<p>Nikos ten Hoedt</p>
<p>Roger Teeuwen</p>
<p>Carlijn Timmermans</p>
<p>Miranda Timmers</p>
<p>Rianne van de Rijt</p>
<p>Lynn van den Berg</p>
<p>Lisa van den Heuvel</p>
<p>Christie van der Haak</p>
<p>Gerrie van der Meij</p>
<p>Gerard Jan van Leeuwen</p>
<p>Hein van Liempd</p>
<p>Mans van Oosterhout</p>
<p>ORO GPM</p>
<p>Jaap van Oss</p>
<p>Michael van Schaik</p>
<p>Michel van Soest</p>
<p>Lisa van Speybroeck</p>
<p>Els en Gijs van Westrienen</p>
<p>Thijs van Westrienen</p>
<p>Emilio Veendorp</p>
<p>Mariette Verstappen</p>
<p>Nolwenn Vitters</p>
<p>Niels Vrijdag</p>
<p>Babette Wagenvoort</p>
<p>Lonneke Weuring</p>
<h1 id="colofon">Colofon</h1>
<p><strong>Deze uitgave is hybride. U wordt uitgenodigd om online deel te nemen: www.renateboere.nl/lef</strong></p>
<p>Auteur</p>
<p><strong>Renate Boere</strong></p>
<p>Ontwerp</p>
<p><strong>Studio Renate Boere</strong></p>
<p><strong>wwww.renateboere.nl</strong></p>
<p>Papier</p>
<p><strong>Binnenwerk Munken Kristall Rough 100 g/m<sup>2</sup></strong></p>
<p><strong>Omslag Munken Kristall Rough 300 g/m<sup>2</sup></strong></p>
<p>Druk</p>
<p><strong>Riso, Publication Station WdKA Rotterdam</strong></p>
<p>Oplage limited edition</p>
<p><strong>180</strong></p>
<p>Jaar van uitgave</p>
<p><strong>2017</strong></p>
<p>Uitgeverij</p>
<p><strong>Hybrid Crocodile</strong></p>
<p><strong>De digitale verklarende woordenlijst inclusief alle links naar de bronnen + alle geraadpleegde boeken zijn te vinden op: www.renateboere.nl/lef</strong></p>
